{
  "verses": [
    {
      "content": "Putar deuhai chu hal naw la, pa angin thlêm lem rawh; tlang- lakhai chu unau angin;",
      "reference": "1 TIMOTHE 5:1"
    },
    {
      "content": "pitar deuhai chu nu angin, nunghâkhai chu inthiengtakin farnu angin.",
      "reference": "1 TIMOTHE 5:2"
    },
    {
      "content": "Hmeithai, hmeithai taktakhai chu chawimawi rawh.",
      "reference": "1 TIMOTHE 5:3"
    },
    {
      "content": "Nisienlakhawm, hmeithai tû- khawmin nauhai amanih, tuhai amanih nei sienla, chuonghai chun anni insûng tienga Pathien ngaisaka um dân le, anni keitleituhai chunga ṭhatzie inchûk zet raw hai se; chu chu Pathien lâwm zâwng a ni sih a.",
      "reference": "1 TIMOTHE 5:4"
    },
    {
      "content": "Hmeithai taktak mâkhât chaua um chun Pathien chungah beiseina a nei tlat a, a sûn a zânin hni le ṭawng- ṭaiin a um rawp hlak.",
      "reference": "1 TIMOTHE 5:5"
    },
    {
      "content": "Nisienlakhawm, hmeithai mâni inhawitirna ngawta inpe chu, a dam lai khawm a thi a nih.",
      "reference": "1 TIMOTHE 5:6"
    },
    {
      "content": "Sawisêlboa an um theina dingin chuong thu khawm chu pe rawh.",
      "reference": "1 TIMOTHE 5:7"
    },
    {
      "content": "Nisienlakhawm, tûkhawmin mâ- ni mihai ta ding a ngaituo lâwk naw a, mâni insûnga mihai ta ding hman a ngaituo lâwk naw chun, ringna chu ân phat san a, awi naw mi nêkin a suol lem a nih.",
      "reference": "1 TIMOTHE 5:8"
    },
    {
      "content": "Hmeithaihai kum sâwmruk chen hnuoi tieng ni loa, mi pakhat nuhmei lo ni ta chu hmeithaia ziek thei a nih-",
      "reference": "1 TIMOTHE 5:9"
    },
    {
      "content": "thil ṭha thaw kawnga mi inpâka um tah, nauhai lo châwm tlei taa, mikhuolhai lo intlungtir taa, mi inthienghai ke lo sâwp taa; lungin- zînghai lo sawmdâwl taa, thil ṭha tinrêng taimataka a lo thaw ta phawt chun.",
      "reference": "1 TIMOTHE 5:10"
    },
    {
      "content": "Hmeithai la nunghâk deuhai chu ziek nuom naw rawh; Krista tieng an det nawin, pasal nei an nuom hlak sih a;",
      "reference": "1 TIMOTHE 5:11"
    },
    {
      "content": "an thutiem hmasa chu an bawsiet hlak leiin thiemnaw changin an um hlak a nih.",
      "reference": "1 TIMOTHE 5:12"
    },
    {
      "content": "Chu naw khawm chu, in tinah an lêng lâwr a, thabo khawm an chîng hlak a, thabo chau khawm ni loin, thu hril naw ding ding hrilin, bau tam le mihai thil thaw dempêk an hmang bawk a nih.",
      "reference": "1 TIMOTHE 5:13"
    },
    {
      "content": "Chuongchun, hmeithai la nu- nghâk deuhai chu pasal nei hai sienla, nauhai nei sienla, insûng khawsak rel hai sienla, sawisêlna ding remchâng hrim hmêlma chu inhmutir naw hai sienla ka nuom a nih.",
      "reference": "1 TIMOTHE 5:14"
    },
    {
      "content": "Tu khawm hin mi ṭhenkhat chu Setana tieng panin an pêt hmang ta sih a.",
      "reference": "1 TIMOTHE 5:15"
    },
    {
      "content": "Ringtu nuhmeiin hmeithaihai kawl nei sienla, amain sawmdâwl raw se; Kohran chu sukbuoiin um naw raw se, hmeithai taktakhai chu an sawmdâwl theina dingin.",
      "reference": "1 TIMOTHE 5:16"
    },
    {
      "content": "Kohran upa ro rêl ṭhahai chu a lêt hnia chawimawi tlâka ngai ni raw hai se; thu hril le inchûktirna kawnga sininrimhai chu chawimawi tlâka ngai nâwk zuol ni raw hai se.",
      "reference": "1 TIMOTHE 5:17"
    },
    {
      "content": "Pathien Lekha Thu chun, “Sebâwng chalin bu a chîl laiin a hmûr khit naw rawh,” a tih a. “Sinthawtu chu a hlaw hmu tlâk a nih,” a ti bawk a.",
      "reference": "1 TIMOTHE 5:18"
    },
    {
      "content": "Kohran upa an hêkna chu hretu pahni amanih, pathum amanih baua inthawk naw chu pawm naw.",
      "reference": "1 TIMOTHE 5:19"
    },
    {
      "content": "Thil suksuoltuhai chu mi po po hmaah kâwk rawh; mi dang khawma an ṭi ve theina dingin.",
      "reference": "1 TIMOTHE 5:20"
    },
    {
      "content": "Hieng thu hi thlier bîk nei loin, thlier bîk neia iengkhawm thaw loin, Pathien le Krista Isu le Vântirko thlanghai mithmuin zâwm dingin ṭhahnemngaitakin kân hriettir che.",
      "reference": "1 TIMOTHE 5:21"
    },
    {
      "content": "Tû chunga khawm kut innghat thut naw la, mi dang suolnahaia chun ṭhang bawk naw; insukthieng zing rawh.",
      "reference": "1 TIMOTHE 5:22"
    },
    {
      "content": "Tui chau dâwn mi ni ta naw la, i phîng lei le i damnaw rawp leiin uoin tlâwmtê hmang hlak rawh.",
      "reference": "1 TIMOTHE 5:23"
    },
    {
      "content": "Mi ṭhenkhat suolhai chu ân lang zing a, rorêlna chu a tlung hmasa hlak; mi ṭhenkhat suol chun an hnungah a zui lem hlak.",
      "reference": "1 TIMOTHE 5:24"
    },
    {
      "content": "Chuong ang bawkin thil thaw ṭhat ân lang zing chi a um a, chuong ang nawhai khawm chu thup thei a ni nawh.",
      "reference": "1 TIMOTHE 5:25"
    }
  ],
  "version": "HMARCLBSI",
  "reference": "1 TIMOTHE 5 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}