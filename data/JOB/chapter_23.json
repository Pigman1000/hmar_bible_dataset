{
  "verses": [
    {
      "content": "Chun, Job chun a dawn a, a hril tah a,",
      "reference": "JOB 23:1"
    },
    {
      "content": "“Vawisûn ngei khawm hin ka chierna chu a kha a nih. Kân rûm zing khawmin a kut chu a rik hleh a.",
      "reference": "JOB 23:2"
    },
    {
      "content": "Aw, ama chu ka hmusuok theina hmun chu hre lang chu, A ṭhungphaa ngei chun ka fe thei ding bah!",
      "reference": "JOB 23:3"
    },
    {
      "content": "A hmaa chun ka chungthu chu intlun ka ta, Ka bau chu insêlnain suksip ka tih.",
      "reference": "JOB 23:4"
    },
    {
      "content": "Thu a mi dawnnahai chu hrieng ka ta, Keia kuoma a hrilhai khawm chu hrethiem ka tih.",
      "reference": "JOB 23:5"
    },
    {
      "content": "A thilthawtheina ropui le chun a mi kal ding am a nih? Kal lo e, kei chu mi ngaisak lem a tih.",
      "reference": "JOB 23:6"
    },
    {
      "content": "Chutaka chun mi tluong chun ama le chun ngaituo thei an ta, Chuongchun, ka rorêltua inthawkin kumkhuoin suok tâng ka tih.",
      "reference": "JOB 23:7"
    },
    {
      "content": "Ngai ta u, hmatieng ka feh a, nisienlakhawm, chutaka chun ama a um nawh a. Chun, hnungtieng ka feh a, nisienlakhawm, ama ka hmu thei si nawh a.",
      "reference": "JOB 23:8"
    },
    {
      "content": "Vawitiengah, sin a thaw lai chun, nisienlakhawm, ama ka hmu thei si nawh, Changtienga chun ama chu a lo inbi zing a, ka hmu thei naw a nih.",
      "reference": "JOB 23:9"
    },
    {
      "content": "Amiruokchu, ama chun lampui ka hraw chu a hriet a, Amain a mi fie pha chun, rângkachak angin hung suok ka tih.",
      "reference": "JOB 23:10"
    },
    {
      "content": "Ka ke chun a kehnunghai chu a zui tlat a, A lampui chu ka zui a, ka fe pêt ngai nawh.",
      "reference": "JOB 23:11"
    },
    {
      "content": "A hmûrhaia inthawka thupêkhaia inthawk chun ka fe pêt ngai nawh a, Ka fâk ding pawimaw nêka nasa lemin a baua thuhai chu ka sie khâwl lem a.",
      "reference": "JOB 23:12"
    },
    {
      "content": "Nisienlakhawm, ama chu ngaituona thleng lo a na, tuin am ama chu herhmang thei a ta? A lungrilin a nuomtak chu, chu ngei chu a thaw hlak.",
      "reference": "JOB 23:13"
    },
    {
      "content": "Thil keia ta dinga ruothai chu a thaw sih a, Chuong ang thil tamtak chu ama kuomah a um a nih.",
      "reference": "JOB 23:14"
    },
    {
      "content": "Chuleiin, a hmaihmaa chun ka buoi hlak a; Ka ngaituo châng chun, ama chu ka ṭi hlak.",
      "reference": "JOB 23:15"
    },
    {
      "content": "Pathien chun ka lungril chu a sukchâuin, Iengkimthawthei chun a mi sukbuoi hlak.",
      "reference": "JOB 23:16"
    },
    {
      "content": "Inthimna chun a mîn huolvêl a, Inthim sâmup chun ka hmai ân khum si a.",
      "reference": "JOB 23:17"
    }
  ],
  "version": "HMARCLBSI",
  "reference": "JOB 23 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}