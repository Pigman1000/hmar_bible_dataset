{
  "verses": [
    {
      "content": "“Râwla sakêl chun ieng hun laiin am tê a nei ti i hriet am? Sazuk chun tê a nei lai în chik thei am?",
      "reference": "JOB 39:1"
    },
    {
      "content": "Thla iengzât am an pai ti i tiem thei am? Annawleh, ieng hun laiin am tê an nei ti i hriet am?",
      "reference": "JOB 39:2"
    },
    {
      "content": "Anni chu an bawk a, an tê chu an hung nei a, An lungngainahai chu an pei suok tah a.",
      "reference": "JOB 39:3"
    },
    {
      "content": "An têhai chu ditumtakin an um a, phûl âwla chun an hung inṭhang lien tah a, An fe suok a, an puihai kuomah an hung kîr nâwk ta nawh a.",
      "reference": "JOB 39:4"
    },
    {
      "content": "Ram sabengtung chu tuin am zalênin ân suoktir a? Annawleh, ram sabengtung thlungna hruihai chu tuin am a sût a?",
      "reference": "JOB 39:5"
    },
    {
      "content": "Chu in ding chun thlalêr ka siem a, A umna dingin chi ram leh.",
      "reference": "JOB 39:6"
    },
    {
      "content": "Khawpui risie chu a hmusit a, Khaltuhai khêk rihai chu a hriet ngai bawk nawh.",
      "reference": "JOB 39:7"
    },
    {
      "content": "Tlâng dunghai chu a bu petna hmun a na, Thil hring taphawt chu a zawng hlak.",
      "reference": "JOB 39:8"
    },
    {
      "content": "“Ramsiel chu nangma rawng bâwl dingin a lungawi ding am a nih? Annawleh, i ran ina chun a chêng ding am a nih?",
      "reference": "JOB 39:9"
    },
    {
      "content": "Ramsiel chu a khitna hrui chun ruoma chun i thlung thei ding am a nih? Annawleh, nanga hnunga chun ruomhai chu a chawkruol ding am a nih?",
      "reference": "JOB 39:10"
    },
    {
      "content": "A hrâtna chu a nasa leiin, ama chu i ring ding maw? Annawleh, ama kuoma chun i sininrimna chu în nghat ding am a nih?",
      "reference": "JOB 39:11"
    },
    {
      "content": "I chihai chu inah ama chun hung lâng a ta, I hrizâwl bu chu ama chun hung la khâwm a tih tiin ama chu i ring ngam chie am a nih?",
      "reference": "JOB 39:12"
    },
    {
      "content": "Ostrik thlahai chu chapotakin an khâwng a, Nisienlakhawm, hmangaina thla le hmulhai an ni am a nih?",
      "reference": "JOB 39:13"
    },
    {
      "content": "A tuihai chu hnuoia chun a mâksan a, Pilvuta chun a suklum sih a.",
      "reference": "JOB 39:14"
    },
    {
      "content": "Kein sir kawi rawi a tih ti amanih, Annawleh, ramsa chun sir rawi a tih ti chu a ngaituo nawh.",
      "reference": "JOB 39:15"
    },
    {
      "content": "A têhai chunga chun a kâwmaw a, ama tê naw ang elin, A sininrimna chu a thlâwn el a ni ding chu a ṭi nawh.",
      "reference": "JOB 39:16"
    },
    {
      "content": "Pathien chun ama chu varna chu theinghil dinga siemin, A kuoma chun hrietthiemna a lo pêk bawk naw leiin.",
      "reference": "JOB 39:17"
    },
    {
      "content": "Chungtienga ama chu ân lêng sâng pha chun, Sakawr le a chunga chuong chu a hmusit a.",
      "reference": "JOB 39:18"
    },
    {
      "content": "“Sakawr chu a hrâtna nangin i pêk am a nih? A rîng chu thahrui chun în thuom bawk am a nih?",
      "reference": "JOB 39:19"
    },
    {
      "content": "Ama chu khâuṭhikṭhi anga inchâwm thei dingin i siem am a nih? A hnârkhâwng dut dut ṭiumzie dâm hi?",
      "reference": "JOB 39:20"
    },
    {
      "content": "Ruoma chun ân châwm a, a hrâtnaa chun a hlim a, Mi inrâlthuomhai chu tuok dingin a fe suok a.",
      "reference": "JOB 39:21"
    },
    {
      "content": "Ṭitna chu a nuisan a, a beidawng nawh a, Kâwlhnâma inthawk khawma a tlânse ngai bawk nawh.",
      "reference": "JOB 39:22"
    },
    {
      "content": "A chunga chun thalbâwm chu ân ri thuok thuok a, Fei le thal tle zawk zawk hai le chun.",
      "reference": "JOB 39:23"
    },
    {
      "content": "Lunginsenna le ṭitnain hnuoi chu a lem a, Tawtawrâwt riah a ngir ṭawkṭawk thei nawh a.",
      "reference": "JOB 39:24"
    },
    {
      "content": "Tawtawrâwt chu ân ri po leh, ‘Aha,’ a ta, Hlataka inthawkin indona chu a rim a hriet a, Sipai hotuhai khêkri le an êngri chu.",
      "reference": "JOB 39:25"
    },
    {
      "content": "“Mu hi nanga varnain a birin, A thlahai chu simtieng a phar am a nih?",
      "reference": "JOB 39:26"
    },
    {
      "content": "Muvânlai chu insângtaka inlêng a, Chungtienga a bu siem chu nanga thupêk am a nih?",
      "reference": "JOB 39:27"
    },
    {
      "content": "Râwlkhoa chun a um a, chutaka chun riekna chu a nei a; Kul dettak le lungpui kak kâr chunga chun,",
      "reference": "JOB 39:28"
    },
    {
      "content": "Chutaka inthawk chun a safâk ding chu a hmuh a, A mithai chun hlataka inthawk chun a en a.",
      "reference": "JOB 39:29"
    },
    {
      "content": "A têhai khawmin thisen an dâwn a, Inthatna umna hmuna chun, chutaka chun a um a nih,” tiin.",
      "reference": "JOB 39:30"
    }
  ],
  "version": "HMARCLBSI",
  "reference": "JOB 39 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}