{
  "verses": [
    {
      "content": "Zion naunu chu LALPA chun a lunginsena iengtizie a sûmpuia ân khum am a na! Israel mawina chu vâna inthawkin hnuoiah a hung pei thlâk a; A lunginsen nia chun a ke innghatna khawm chu a hriet zing ta nawh.",
      "reference": "ṬAP HLA 2:1"
    },
    {
      "content": "LALPA chun Jakob ram hluohai po po chu a lem zo vawng a, a lunginsiet nawh, Juda naunu kul dethai chu a lunginsen chun a keichim a; Hnuoiah a hung tethlûk a; Lalram le lalhai khawm chu a suktlâwm tah a.",
      "reference": "ṬAP HLA 2:2"
    },
    {
      "content": "Lunginsenna ṭiumtakin Israel ki po po chu a sât thlâk a; Hmêlma hmaa inthawkin a kut changtieng chu a keitîm a; Meichawk angin Jakob chu, arêng arama kâng hmangin a raw tah a.",
      "reference": "ṬAP HLA 2:3"
    },
    {
      "content": "Hmêlma angin a thalngul chu a kuoi a, hmêlma angin a kut changtiengin a ngîr a, Zion naunu puon ina mita hmu inhâwkumhai po po chu a that vawng a; A lunginsenna chu mei angin a bunthlâk a,",
      "reference": "ṬAP HLA 2:4"
    },
    {
      "content": "LALPA chu hmêlma ang a hung ni tah a, Israel a lem zo a; A in ropuihai po po a lem zo a, a kul dethai a sukchim a, Juda naunua chun sûnna le lusûnna a sukpung bawk a.",
      "reference": "ṬAP HLA 2:5"
    },
    {
      "content": "A biekbûk chu huon ang elin, a lâk hmang luipêk a; Ân khâwmna hmun chu a suksiet bawk a; LALPA chun Zionah, inkhâwmpui hunbi neihai le châwlnihai chu theinghila um dingin a siem a, A lunginsenna nasatna chun a thiempu le lal chu a hmusit tah a.",
      "reference": "ṬAP HLA 2:6"
    },
    {
      "content": "LALPA chun a mâichâm chu a peihâwnpêk a, a hmun inthieng khawm chu a sukthim a; A in ropui kulhai chu hmêlma kuta chun a pêkpêk bawk a. Inkhâwmpui hunbi nei nihai ang elin, LALPA ina chun an khêkri chêl chûl a,",
      "reference": "ṬAP HLA 2:7"
    },
    {
      "content": "LALPA chun Zion naunu kul chu suksiet a tum tah a; Rînin ân khi vawng tah a, suksietnaa inthawk chun a kut keitîm ta naw ni; Kul le a daihai chu ân sûntir a, an ngui hmunkhat ve ve a.",
      "reference": "ṬAP HLA 2:8"
    },
    {
      "content": "A dâi kawtkhârhai chu hnuoiah an tlumhmang a; a kalna thîrhai chu a suktliekin a suksiet tah a; A lal le hotuhai chu dân um nawnaa hnamhai laia chun an um a; Anih, a zâwlneihai khawma LALPAA inthawka thilhmulâwk an hmu ta nawh.",
      "reference": "ṬAP HLA 2:9"
    },
    {
      "content": "Zion naunu upahai chu hnuoi chungah an ṭhung a, an to ṭawk ṭawk a; An luhai chunga chun pilvut an vânvawr a; saiip puonin an inthuom a; Jerusalem nunghâkhai khawm hnuoi tieng an luhai an kûn el a nih.",
      "reference": "ṬAP HLA 2:10"
    },
    {
      "content": "Ka mithai chun mitthli a tlasam hiel a, ka sûng tieng a buoi zo a, Ka mîtkhâ chu hnuoi chungah bunthlâkin a um a, ka mihai naunuhai suksietna lei chun; Naupang dâwnghai le nêne ne laihai chu kawtthlêrhaia chun an inkawn el a.",
      "reference": "ṬAP HLA 2:11"
    },
    {
      "content": "An nuhai kuoma chun, “Bu le uoin khâwlai am a um a?” an tih a, Khawpui kawtthlêrhaia hliem anga an inkawn el lai le, An thlahai chu an nuhai ângsûnga an hringna a ṭuoi ral lai chu.",
      "reference": "ṬAP HLA 2:12"
    },
    {
      "content": "Ieng am inhriettir ka cheh a, ieng lêm hrilkhîng ka ti cheh a, Aw Jerusalem naunu? Nang chu ka thlamuon theina ding chein, ieng tluk chau am ka ni ding a na, Aw Zion naunu nunghâk? I sietna chu tuisuoriet angin a lien a, tuin am sukdam thei a ti cheh a?",
      "reference": "ṬAP HLA 2:13"
    },
    {
      "content": "I zâwlneihai hlakin invêtna le teplo mei mei thilhmulâwkhai chu an hmupêk cheh a; I sal nina hung lakîr dingin, i suolna hlak an hmusuok thei si nawh a. Nanga ta dingin hlêmna le, teplo thu mei mei chau chu an hmupêk cheh a.",
      "reference": "ṬAP HLA 2:14"
    },
    {
      "content": "Mi fe inlawnhai po po chun an kuthai an ben khum cheh a, Jerusalem naunu chunga hin an sisi a, an luhai an thin a, “Hi hi a ni maw mihaiin, Mawina famkimna, Leihnuoi po poa khawpui an ti chu?,” tiin.",
      "reference": "ṬAP HLA 2:15"
    },
    {
      "content": "I hmêlmahai po po hlaka an bauhai an kâk khum pêkpûk cheh a; An sisi a, an ha an rawt a, “Ama chu ei lem zo tah, Ah, hi ni hi annâwm ei thlîr zing kha, ei hmusuok tah a, ei hmu ta hi,” an tih a.",
      "reference": "ṬAP HLA 2:16"
    },
    {
      "content": "LALPA chun thaw a itum chu a thaw tah a; Tienlai nihaia thu a pêk thuhai chu a hung sukpuitling tah a; A pei thlâk tah a, a lunginsiet nawh a; Hmêlmahai chu lâwmin a siem tah a; I hmêlmahai ki chu a chawimawi ta a ni hi.",
      "reference": "ṬAP HLA 2:17"
    },
    {
      "content": "An lungril chu LALPA kuomah a khêk a; Aw Zion naunu kul, sûn le zânin mitthli chu vadung angin inluongthlâktir rawh; Sâwldamna chu nang le nang inpe naw la; i mitthli luong chu ma naw raw se.",
      "reference": "ṬAP HLA 2:18"
    },
    {
      "content": "Tho la, vêng ṭantirna huna chun, zânah khêk rawh; LALPA hmaihmaa chun i lung- ril chu tui angin bunthla la, I nau le têhai hringna dingin ama tienga chun i kuthai phar rawh, Chuong kawtthlêr tâwp tina phîngṭâma châuhai ta ding chun.",
      "reference": "ṬAP HLA 2:19"
    },
    {
      "content": "En ta, Aw LALPA, ngai ta, hienga an kuoma i thawnahai hi! Nuhmeihai chun an rîla ra, nau- panghai, kuta tâwma umhai chu, an fâk el ding maw? LALPA hmun inthienga chun zâwlnei le thiempu chu that an ni el ding maw?",
      "reference": "ṬAP HLA 2:20"
    },
    {
      "content": "Mi a naupang le upa khawm chu kawtthlêra chun hnuoiah an zâl a; Ka nunghâkhai le ka tlangvâlhai chu kâwlhnâmah an tluh a; I lunginsenna nia chun anni chu i sukhlum a, Anni chu i that a, i lunginsiet nawh a,",
      "reference": "ṬAP HLA 2:21"
    },
    {
      "content": "Inkhâwmpui hunbi neihai nia angin, “Ka lunginsenna chu kil tinah,” tiin nang chu i khêk a, LALPA lunginsenna nia chun a pumpel amanih, a um zing amanih tukhawm an um nawh: Ka tâwm a, ka dawn tleihai chu ka hmêlma chun a sukbohmang zo tah a.",
      "reference": "ṬAP HLA 2:22"
    }
  ],
  "version": "HMARCLBSI",
  "reference": "ṬAP HLA 2 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}