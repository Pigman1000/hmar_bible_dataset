{
  "verses": [
    {
      "content": "Iengtiziea khawpui khânga mi- puia sip kha khawsâwta ṭhung el am an tah a! Hnamhai laia khânga ropui kha, iem a tih a hmeithai ang a hung ni ta el chu! Rambunghai laia a lalnu ni hlak kha, chîn lem a hung ni ta el chu!",
      "reference": "ṬAP HLA 1:1"
    },
    {
      "content": "Zâna chun a ṭap ngâwi ngâwi a, a mitthli chu a bienga chun a luong a, A hmangaituhai po po lai tukhawm ama thlamuongtu ding a nei nawh; A ruolhai po po chun khaw- hlotakin ama an sawisak a; A hmêlmahai an hung ni vawng el tah ie.",
      "reference": "ṬAP HLA 1:2"
    },
    {
      "content": "Sukrinumna le sal nina nasatak- ah Juda chu salin a fe tah a, Awi naw mihai laia chun a khawsa a, châwl hrim a hmu nawh; Ama sukrimsituhai po po chun hmun inchêptakah an nangchîng a.",
      "reference": "ṬAP HLA 1:3"
    },
    {
      "content": "Inkhâwmpui hunbi neia chun tukhawm an hung naw leiin Zion lampui chun a sûn a, A dai kawtkhârhai po po chu râusanin a um a, a thiempuhai chu an inrûm a; A nunghâkhai chu sukrinumin an um a, ama khawm chu khâknaa chun a um a.",
      "reference": "ṬAP HLA 1:4"
    },
    {
      "content": "A khingtuhai chu lu an hung na, a hmêlmahai chu an hung hlawtling a; A bawsietna tamtak el lei chun LALPAIN ama chu a sukrimsi sih a, A nau le têhai chu a hmêl- mahai hmaa chun salah an feh a.",
      "reference": "ṬAP HLA 1:5"
    },
    {
      "content": "Zion nâunua inthawk chun a lal nina po po a fe hmang a, A lalhai khawm sakhi hlo petna ding hmu lohai ang an ni zo a; Anni hnawttuhai hmaa chun hrâtna neiloin an tlân a.",
      "reference": "ṬAP HLA 1:6"
    },
    {
      "content": "Jerusalem chun sukrinuma a um nihaia le, a rimsik nihaia chun, a hriet zing, A tienlai inhawitirna po po kha; A mipuihai chu hmêlma kuta an tlûk lai chun an ṭhangpui nawh a, Hmêlmahai chun an hmuh a, râusana a umnaa chun an nuisan a.",
      "reference": "ṬAP HLA 1:7"
    },
    {
      "content": "Jerusalem chu lungngaithlâk- tak elin a lo suol tah a; chuleiin, thil thieng naw ang a hung ni tah a; A saruokna chu an hmu leiin, ama lo inza hlaktuhai po po khawm khan an hmusit tah a; Anih, ân rûm a, nawtieng a nghah a.",
      "reference": "ṬAP HLA 1:8"
    },
    {
      "content": "A tirdakumna chu a puonah a kai a, a tâwpna ding hrim a ngaituo nawh, Chuleiin, maktakelin a tlâwm a, thlamuongtu hrim a hmu nawh; En ta, aw LALPA, ka rimsikzie hi, ka hmêlma chu ama le ama ân chawimawi sih a!",
      "reference": "ṬAP HLA 1:9"
    },
    {
      "content": "Hmêlma chun a thil hlu hai po po chungah a kut a phar a, Awinaw mi chu a hmun inthiengtaka chun a lût ti a hmu sih a, I mipui inkhâwmnaa lût lo dinga i khaphai ngei kha.",
      "reference": "ṬAP HLA 1:10"
    },
    {
      "content": "A mihai po po chu an thuok dawngin bei an zawng a, An thil hluhai chu an hringna sukhrâtna dingin bu manah an pêk a; Aw LALPA, ngai la, en ta, hmusitum ka lo ni ta hi.",
      "reference": "ṬAP HLA 1:11"
    },
    {
      "content": "Nangni a fe inlawn po pohai, in ta dingin iengkhawm a ni naw maw? Ngai unla, ka kuoma thaw anga, ka lungngaina ang hrim hi lungngaina a um am en ta u, LALPAIN a lunginsenna ṭium nia a mi sukrinumna ang hi.",
      "reference": "ṬAP HLA 1:12"
    },
    {
      "content": "Chungtienga inthawkin ka ru sûngah mei a hung tir a, anni chu a hne tah a, Ka kehai ta dingin lên a phah a, a mi keikîr tah a; Râusanah a mi siem a, chauin ka um ni tin a.",
      "reference": "ṬAP HLA 1:13"
    },
    {
      "content": "Ka bawsietnahai chu rîngkawlah a khitdeh a, Ama kuthai ngeiin a khit têl a; Ka rîngah ân bâttir a, ka hrâtna a châu tah a, Ka ido zo lohai kutah LALPA chun a mi pêk tah a.",
      "reference": "ṬAP HLA 1:14"
    },
    {
      "content": "Keimaa ka mi hrâthai po po chu LALPA chun iengkhawm loah a siem a, Ka tlangvâlhai sukse dingin ka chungah pungkhâwmhai a ko a; Juda nau nunghâk inthieng chu LALPA chun uoin sâwrnaa angin a chîl a.",
      "reference": "ṬAP HLA 1:15"
    },
    {
      "content": "Hieng thilhai lei hin ka ṭap a; ka mit chu tuiin a luong- thla a, Thlamuongtu ka lungril sukhartu ding kha keimaa inthawka a hlat êm leiin. Hmêlmahai chun an hne ta leiin, ka nauhai chu râusanin an um tah a.",
      "reference": "ṬAP HLA 1:16"
    },
    {
      "content": "Zion chun a bânhai a phar vêl a, ama thlamuongtu ding tukhawm an um nawh, LALPA chun Jakob chungthua chun, ama vêl hnaia umhai po chu a hmêlmahai nîng an tih tiin thu a lo pêk tah a; Jerusalem chu anni laia chun thil thiengnaw ang a lo ni tah.",
      "reference": "ṬAP HLA 1:17"
    },
    {
      "content": "LALPA chu a fel a nih; a thupêk dodâlin ka hel sih a; Ngai ta u, ka ngên cheu, nangni hnam po pohai, ka lungngaina hi en ta u, Ka nunghâkhai le ka tlangvâl- hai chu salah an fe tah a.",
      "reference": "ṬAP HLA 1:18"
    },
    {
      "content": "Ka hmangaituhai chu ka hei ko a, nisienlakhawm, an mi hlêm a, Ka thiempuhai le ka upahai chu khawpuia chun an bohmang tah a, An hringnahai sukhrât dinga bu an zawng lai chun.",
      "reference": "ṬAP HLA 1:19"
    },
    {
      "content": "Ngai ta, aw LALPA, rimsiin ka um hi; ka phîng chu a buoi a; Ka lung chu ka sûnga chun ân her a, khawhlotakin ka lo hel ta sih a; Kawtthlêra chun kâwlhnâm chun a sukfahrah a, ina chun thina a um a.",
      "reference": "ṬAP HLA 1:20"
    },
    {
      "content": "Ka thuok dawngna chu an hriet a, a mi thlamuong ding tukhawm an um nawh; Ka hmêlmahai po po chun ka buoina chu an lo hriet a, nangin i thaw a ni leiin an lâwm a; Ni i phuong ta chu la hung intlungtir i ta, anni khawm keia ang bawk nîng an tih.",
      "reference": "ṬAP HLA 1:21"
    },
    {
      "content": "An khawhlonahai po po chu i hmaa chun hung tlung sienla, Ka bawsietnahai po po leia ka chunga i thaw ang khan an chunga khawm thaw ve rawh. Ka thuokdawngnahai chu tamtak an na, ka lungril khawm a chau a nih.",
      "reference": "ṬAP HLA 1:22"
    }
  ],
  "version": "HMARCLBSI",
  "reference": "ṬAP HLA 1 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}