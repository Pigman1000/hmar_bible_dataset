{
  "verses": [
    {
      "content": "Zeruia naupa Joab chun lal lungril chu Absalom chungah ân nghat ti a hriet a.",
      "reference": "2 SAMUEL 14:1"
    },
    {
      "content": "Chuongchun, Joab chun Tekoa khuoah mi a tir a, chutaka nuhmei var pakhat chu a vân ṭhuoitir a, a kuomah, “Lusûn angin insiem la, lusûnna puon sil la, sahriek khawm innâl loin, nuhmei sâwttak mithi sûn ta angin um rawh;",
      "reference": "2 SAMUEL 14:2"
    },
    {
      "content": "chun, lal kuomah fe la, a kuomah hieng ang hin thu va hril rawh aw,” a ta. Chuongchun, Joab chun thu chu a hril tah a.",
      "reference": "2 SAMUEL 14:3"
    },
    {
      "content": "Chun, Tekoa khuoa nuhmei chun lal kuoma thu hril ding chun hmaia hnuoi sikin chibai a bûk a, a bawkkhup a, “Aw lalpa, mi ṭhangpui rawh,” a ta.",
      "reference": "2 SAMUEL 14:4"
    },
    {
      "content": "Chun, lal chun a kuomah, “Ieng am a ni leh?” a ta. Chun, ama chun a dawn a, “Hmeithai ka nih a, ka pasal chu a thi tah a.",
      "reference": "2 SAMUEL 14:5"
    },
    {
      "content": "Chun, i suoknu hin naupasal pahni ka nei a, an pahni chun loah an insuol a, tukhawm a ṭheltu ding an um si nawh a, a pakhat chun pakhat dang chu a vuok a, a sukhlum tah a.",
      "reference": "2 SAMUEL 14:6"
    },
    {
      "content": "Chun, ngai ta, an sûngkuo po po chun i suoknu hi an do hrawn a, ‘A unaupa thattu chu, a unaupa a that leia kan that ve theina dingin mi pe raw khai, chuongchun, rohluotu ding khawm sukbohmang nghâl kan tih,’ an ta; chuongchun, ka meiling la um sun chu sukhlum an ta, ka pasal chu hnuoi chunga hming le thla hrim hrim nei loin a um el ding a nih,” a ta.",
      "reference": "2 SAMUEL 14:7"
    },
    {
      "content": "Chun, lal chun nuhmei kuoma chun, “I inah fe ta la, i chungchâng thua chun thu pe el ka ti che,” a ta.",
      "reference": "2 SAMUEL 14:8"
    },
    {
      "content": "Chun, Tekoa khuoa nuhmei chun lal kuoma chun, “Aw lalpa, ka pu, bawsietna maw chu keia chunga le ka pa sûnghai chungah tla el raw se; chun, lal le lalṭhungpha chun maw chu phur naw raw se,” a ta.",
      "reference": "2 SAMUEL 14:9"
    },
    {
      "content": "Chun, lal chun, “Tukhawm i chunga ieng amanih hril taphawt chu ka kuomah hung ṭhuoi la, tâwk nâwk ta naw tawp an ti che,” a ta.",
      "reference": "2 SAMUEL 14:10"
    },
    {
      "content": "Ama chun, “Thisen insuotuhai chunga phuba latuhaiin sukbohmang ta lo dingin lal chun LALPA i Pathien chu hre zing raw se aw; chuong naw chun chu ka naupa hi sukbohmang rawi an tih,” a ta. Chun, ama chun, “LALPA hringna sâlin ka hril a nih, i naupa samzai pakhat khawm hnuoia hin tla naw nih,” a ta.",
      "reference": "2 SAMUEL 14:11"
    },
    {
      "content": "Chuongchun, nuhmei chun, “Ka hni che hi, i suoknu hin lalpa ka pu kuoma hin thu bau khat chau hang hril nâwk raw se,” a ta.",
      "reference": "2 SAMUEL 14:12"
    },
    {
      "content": "Ama chun, “Hril ta la,” a ta. Chun, nuhmei chun, “Annawleh, ieng leia Pathien mihai dodâla hienga thaw i tum am a nih a? Hieng thua inthawk hin lal chu thiemnaw chang angin ân lang a nih, lal chun a mi tlân hmang chu a ṭhuoikîr nâwk si naw lei hin.",
      "reference": "2 SAMUEL 14:13"
    },
    {
      "content": "Ei thi ngei ngei ding a na; chun, tuisik hnuoia inbaw tahnung rût nâwk thei ta lo ang hi ei na. Pathienin hringna hi a lâk hmang a ni nawh a, a tlân hmang chu amaa inthawka mi hran a ni nawna dingin rem a ruot a ni lem a nih.",
      "reference": "2 SAMUEL 14:14"
    },
    {
      "content": "Chuongchun, lalpa, ka pu kuoma hi thu hril dinga ka hung khawm hi mi ka ṭi lei a na, chun, i suoknu chun lal kuoma hin hril phawt ka ta, lal chun a suoknu hnina chu ân hlawtlingtir rawi mawh.",
      "reference": "2 SAMUEL 14:15"
    },
    {
      "content": "Lal chun kei le ka naupa hi Pathien ro hluo lo dinga mi sukbo- hmang tumtu kuta inthawkin i suok- nu hi sansuok dingin lo ngaisak i tih ka tih a.",
      "reference": "2 SAMUEL 14:16"
    },
    {
      "content": "Chuongchun, i suoknu ta ding hin, lalpa, ka pu thu chu lung- muongumtak ni sienla, ka hni che a nih, a sie a ṭha lo thlier dingin lalpa ka pu chu Pathien vântirko ang el a ni sih a; chun, LALPA Pathien chu i kuomah um raw se, ka ti a nih,” a ta.",
      "reference": "2 SAMUEL 14:17"
    },
    {
      "content": "Chun, lal chun a dawn a, nu- hmei kuoma chun, “Ka îndawn taphawt che chu ka kuomah ieng- khawm ip naw rawh aw,” a ta. Chun, nuhmei chun, “Lalpa ka pu chun hril raw se chu,” a ta.",
      "reference": "2 SAMUEL 14:18"
    },
    {
      "content": "Chun, lal chun, “Hieng thua hrim hin Joab hin ṭhangna a nei am?” a ta. Chun, nuhmei chun a dawn a, “Lalpa ka pu, i thlarau hringna sâlin ka hril a nih, lalpa ka pu hin a hril taphawt chu tukhawma vawitienga manih, changtienga manih an fe khêl thei âwm nawh a, i siehlaw Joab chun a mi tir a, hieng thuhai po po hi i suoknu hi a hril vawng a nih;",
      "reference": "2 SAMUEL 14:19"
    },
    {
      "content": "thil umdân sukdanglam dingin i siehlaw Joab chun hieng thil hi a thaw a nih; chun, ka pu chu khawvêla thil um po pohai hre theiin Pathien vântirko ang elin a var a nih,” a ta.",
      "reference": "2 SAMUEL 14:20"
    },
    {
      "content": "Chun, lal chun Joab kuomah, “Ngai ta, tuhin hi thil hi ka thaw ve tah a, chuleiin, tuhin fe la, tlangvâl Absalom chu va ṭhuoi nâwk raw le,” a ta.",
      "reference": "2 SAMUEL 14:21"
    },
    {
      "content": "Chun, Joab chu hmaia hnuoi sikin a bawkkhup a, chibai a bûk a, lal chun mal a sâwm a; chun, Joab chun, “Aw lalpa, ka pu chun a siehlaw hnina chu ân hlawtlingtir leiin vawisûn hin i siehlaw hin i mit ka tlung a nih ti ka lo hriet tah a,” a ta.",
      "reference": "2 SAMUEL 14:22"
    },
    {
      "content": "Chuongchun, Joab chu a tho a, Gesura chun a feh a, Absalom chu Jerusalema chun a hung ṭhuoi tah a.",
      "reference": "2 SAMUEL 14:23"
    },
    {
      "content": "Chun, lal chun, “Ama in tieng fe sienla, ka hmêl chu hung hmu naw raw se,” a ta. Chuongchun, Absalom chu ama in tieng chun a feh a, lal hmêl chu a hmu ta nawh a.",
      "reference": "2 SAMUEL 14:24"
    },
    {
      "content": "Tuhin Israelhai po po lai Absalom ang hrima hmêl ṭhata inpâk kai tukhawm an um nawh a, a ke lêra inthawka a lusîp chenin sawisêlna hrim hrim a um nawh a.",
      "reference": "2 SAMUEL 14:25"
    },
    {
      "content": "A lu a vâw chun (kum khat peiah a vâw hlak a, a sam chu a rik êm leiin a vâw hlak a nih) a sam chu a bûk hlak a, lal bûk dâna shekel za hni a tling hlak a nih.",
      "reference": "2 SAMUEL 14:26"
    },
    {
      "content": "Chun, Absalom chun naupasal pathum le naunuhmei pakhat a nei a, a hming chu Tamar a na, hmêl ṭhatak a nih.",
      "reference": "2 SAMUEL 14:27"
    },
    {
      "content": "Chuongchun, Absalom chu kum hni pumhlûm Jerusalemah a um a, nisienlakhawm, lal hmêl hrim hrim chu a hmu nawh a.",
      "reference": "2 SAMUEL 14:28"
    },
    {
      "content": "Chuongchun, Absalom chun lal kuoma tir dingin Joab chu ân chah a; nisienlakhawm, a fe nuom nawh a; chun, ân châ nawn nâwk a, nisien- lakhawm, a fe nuom chuong nawh a.",
      "reference": "2 SAMUEL 14:29"
    },
    {
      "content": "Chuongchun, a siehlawhai kuomah, “I aw, Joab lo chu ka lo kâwl a na, buṭei a nei a, va rawpêk vawng ro,” a ta. Chuongchun, Absalom sie- hlawhai chun lo chu an va raw tah a.",
      "reference": "2 SAMUEL 14:30"
    },
    {
      "content": "Chuongchun, Joab chu a tho a, Absalom kuomah a ina chun a feh a, a kuomah, “Iengdinga i siehlawhaiin ka lo an raw am?” a ta.",
      "reference": "2 SAMUEL 14:31"
    },
    {
      "content": "Absalom chun Joab chu a dawn a, “Ngai ta, ‘Iengdinga Gesura in- thawka hung am ka nih a? Chutaka chun um zing lang ka ta dingin a ṭha lem ding bah,’ tia lal kuoma tir dingin kân cha cheh a, chuleiin, lal hmêl chu mîn hmutir raw khai, chun, bawsiet- na nei ka lo ni chun mi sukhlum el raw se,” a ta.",
      "reference": "2 SAMUEL 14:32"
    },
    {
      "content": "Chuongchun, Joab chu lal kuoma chun a feh a, a hril a; chun, Absalom chu a ko a, lal kuomah a feh a; chun, lal hmaa chun hmaia hnuoi sikin a bawkkhup a; chun, lalin Absalom chu a fâwp tah a.",
      "reference": "2 SAMUEL 14:33"
    }
  ],
  "version": "HMARCLBSI",
  "reference": "2 SAMUEL 14 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}