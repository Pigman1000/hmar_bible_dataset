{
  "verses": [
    {
      "content": "Chun, naupang Samuel chun Eli hmaa chun LALPA rawng a bâwl a. Chuong lai chun LALPA thu chu a hlu hle el a, ân langa inlârnahai a um nawh a.",
      "reference": "1 SAMUEL 3:1"
    },
    {
      "content": "Chun, hieng hi a hung na, Eli chu ama hmuna a zâl laiin (a mit ân thim ta deu a, khuo a hmu ṭha thei mang ta nawh a),",
      "reference": "1 SAMUEL 3:2"
    },
    {
      "content": "Pathien khâwnvar khawm a la thi hmain, Pathien bâwm umna LALPA biek ina chun Samuel chu a hang zâl a;",
      "reference": "1 SAMUEL 3:3"
    },
    {
      "content": "LALPA chun Samuel chu a ko a, ama chun, “Hitaka hi ka um,” a ta.",
      "reference": "1 SAMUEL 3:4"
    },
    {
      "content": "Chun, Eli kuoma chun a va tlân a, a kuomah, “Hitaka hi ka um, i mi ko a,” a ta. Ama chun, “Ka ko naw che ie, va zâl nâwk ta rawh,” a ta.",
      "reference": "1 SAMUEL 3:5"
    },
    {
      "content": "Chun, LALPA chun Samuel chu a ko nâwk a. Samuel chu a tho a, Eli kuoma chun a feh a, “Hitaka hi ka um, i mi ko a,” a ta. Ama chun a dawn a, “Ka ko naw che ie, ka naupa, va zâl nâwk ta rawh,” a ta.",
      "reference": "1 SAMUEL 3:6"
    },
    {
      "content": "Chuong lai chun Samuel chun LALPA a la hriet nawh a, LALPA thu a kuoma phuong a la ni naw bawk a.",
      "reference": "1 SAMUEL 3:7"
    },
    {
      "content": "Chun, LALPA chun Samuel a ko nâwk a, chu chu a vawi thumna a nih. Chun, a tho a, Eli kuoma chun a feh a, “Hitaka hi ka um, i mi ko a,” a ta. Chuongchun, Eli chun naupang chu LALPAIN a ko a nih ti a lo hriet tah a.",
      "reference": "1 SAMUEL 3:8"
    },
    {
      "content": "Chuleiin, Eli chun Samuel kuom- a chun, “Fe la, va zâl nâwk phawt la, a ko nâwk che chun, ‘LALPA, thu hril rawh, i siehlaw hin a ngai zing,’ ti el rawh” a ta. Chuongchun, Samuel chu a hmuna chun a va zâl nâwk tah a.",
      "reference": "1 SAMUEL 3:9"
    },
    {
      "content": "Chun, LALPA chu a hung a, a hung ngîr a, a hmaa a ko ang khan, “Samuel, Samuel,” tiin a ko nâwk a. Chuongchun, Samuel chun, “Thu hril rawh, I siehlaw hin a ngai zing,” a ta.",
      "reference": "1 SAMUEL 3:10"
    },
    {
      "content": "Chun, LALPA chun Samuel kuoma chun, “Ngai ta, Israel rama hin a hre taphawthai na chu a khing hni hnia a ṭhâwng zâwngtakin thil ka thaw ding a nih.",
      "reference": "1 SAMUEL 3:11"
    },
    {
      "content": "Chu ni chun a sûngkuo chung- châng thu ka hril po po chu a bula inthawka a tâwp chenin Eli chunga hin ka thaw ding a nih.",
      "reference": "1 SAMUEL 3:12"
    },
    {
      "content": "A nauhaiin Pathien an hrilsiet- na suol chu hre zing pumin a khap naw leiin a sûngkuo chu kumkhuoa dingin ka ngaituo ding a nih ti ka hril ta sih a.",
      "reference": "1 SAMUEL 3:13"
    },
    {
      "content": "Chuleiin, Eli sûngkuo kuoma chun Eli sûnghai bawsietna chu in- thâwinain amanih, thilinhlânin ama- nih iengtika khawm sukkieng thei ni naw nih, tiin ṭawng kân khâm tah a nih,” a ta.",
      "reference": "1 SAMUEL 3:14"
    },
    {
      "content": "Samuel chu zingkâr chenin a zâl a; chun, LALPA in kawtkhârhai chu a hawng a, Samuel chun chuong inlârna chu Eli inhriettir ding chu a ṭih a.",
      "reference": "1 SAMUEL 3:15"
    },
    {
      "content": "Chun, Eli chun Samuel chu a ko a, “Samuel, ka naupa,” a ta. Ama chun, “Hitaka hin ka um,” a ta.",
      "reference": "1 SAMUEL 3:16"
    },
    {
      "content": "Chun, ama chun, “Ieng thil am LALPA chun i kuomah a hril lie? Ka kuoma hin iengkhawm ip naw rawh aw; i kuoma a hril po po chu ka kuomah ip i nei chun i chungah Pathien chun a thaw thawin thaw sienla, chu nêka nasa khawmin,” a ta.",
      "reference": "1 SAMUEL 3:17"
    },
    {
      "content": "Chun, Samuel chu a hung a, iengkim el chu a hril fai vawng a, a kuoma chun iengkhawm ip a nei nawh a. Chun, ama chun, “LALPA a nih annâwm, ṭha a ti ang peiin thaw raw se,” a ta.",
      "reference": "1 SAMUEL 3:18"
    },
    {
      "content": "Chun, Samuel chu a hung in- ṭhanglien deu deu a, a kuomah LALPA a um pei a; a thu hrim hrim chu lei- hnuoiah ân luonghmangtir el nawh a.",
      "reference": "1 SAMUEL 3:19"
    },
    {
      "content": "Chuongchun, Dana inthawka Beer-seba tlung rakin Israel mi po pohai chun Samuel chu LALPA zâwlnei dinga sukdet a ni tah ti an hriet tah a.",
      "reference": "1 SAMUEL 3:20"
    },
    {
      "content": "Chun, LALPA chu Siloa chun ân lâr nâwk a; LALPA chu thuin Samuel kuoma chun Siloa chun ân lâr a ni sih a.",
      "reference": "1 SAMUEL 3:21"
    }
  ],
  "version": "HMARCLBSI",
  "reference": "1 SAMUEL 3 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}