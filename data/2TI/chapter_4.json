{
  "verses": [
    {
      "content": "Pathien mithmu le, mi hring le mithi ngaituotu ding, Krista Isu mithmua chun, ân lârna le a ram sâlin, ṭhahnemngaitakin kân hriettir che:",
      "reference": "2 TIMOTHE 4:1"
    },
    {
      "content": "Thu chu hril rawh, a huna khawm, a hun nawa dâm khawm thaw pei rawh; dawtheitaka inchûk- tir peiin an thiem nawna inhriettir la, infui la, kâwk rawh.",
      "reference": "2 TIMOTHE 4:2"
    },
    {
      "content": "Inchûktirna indik an ngai pei naw hun a la tlung ding a ni sih a; an nahai ân za leiin anni dit zâwng angin inchûktirtuhai an kuomah inkhâwm lem an tih.",
      "reference": "2 TIMOTHE 4:3"
    },
    {
      "content": "An na chu thutak tieng chun suksêt an ta, tienami thu tieng pêt tâng an tih.",
      "reference": "2 TIMOTHE 4:4"
    },
    {
      "content": "Nang ruok chu iengkimah fim- khur la, rinum tuor la, Chanchin Ṭha hriltu tieng sin thaw la, i rawng- bâwlna kha hlen rawh.",
      "reference": "2 TIMOTHE 4:5"
    },
    {
      "content": "Kei chu tu khawm hin inhlânin ka um zing ta sih a, ka suok pha a tlung tah.",
      "reference": "2 TIMOTHE 4:6"
    },
    {
      "content": "Inruolsiekna ṭha chu ka thaw zo tah a, kân tlânsiekna lampui chu ka suo tah a, ringna chu ka vawng zing ta a nih.",
      "reference": "2 TIMOTHE 4:7"
    },
    {
      "content": "Tuhin chu felna lallukhum chu ka ta dingin siein a um tah a, chu chu Lalpa, ngaituotu feltak chun chu nia chun mi pêng a tih; ka kuoma chau ni loin, a hung inlang nâwkna ngaituhai po kuoma khawm.",
      "reference": "2 TIMOTHE 4:8"
    },
    {
      "content": "Inhmawtakin ka kuomah hung hrâm hrâm rawh.",
      "reference": "2 TIMOTHE 4:9"
    },
    {
      "content": "Dema chun tulai khawvêl hi a ngainat leiin a mi mâksan tah a. Thessalonikaah a fe ta sih a; Kreske chu Galati ramah a fe tah a, Tita chu Dalmati ramah a fe ta bawk a, Luka chau ka kuomah a um tah.",
      "reference": "2 TIMOTHE 4:10"
    },
    {
      "content": "Marka kha fiel la, hung ṭhuoi ve rawh; ama chu rawngbâwl tieng ka ta dingin a ṭangkai sih a.",
      "reference": "2 TIMOTHE 4:11"
    },
    {
      "content": "Tukik chu Ephesiah ka tir tah a.",
      "reference": "2 TIMOTHE 4:12"
    },
    {
      "content": "I hung pha leh Troasa Karpa kuoma zakuo fuol ka mâksan kha, lekhabuhai le khan hung chawi la, savun lekha mawl kha hung chawi rawh.",
      "reference": "2 TIMOTHE 4:13"
    },
    {
      "content": "Alexander, dâr sung thiem kha ka chungah a suol bêk bêk hlak a nih;",
      "reference": "2 TIMOTHE 4:14"
    },
    {
      "content": "Lalpa chun a thil thaw ang peiin thung a tih. A kuoma khan nang khawm fimkhurtakin um rawh, ei thu a kal nasa hle sih a.",
      "reference": "2 TIMOTHE 4:15"
    },
    {
      "content": "Ka thiemna thu ka hril hmasak ṭum chun tûkhawmin an mi ṭhangpui nawh, an mi thlathlam ta vawng lem a nih; a maw chu phurin um tâwl naw raw hai se.",
      "reference": "2 TIMOTHE 4:16"
    },
    {
      "content": "Chanchin Ṭha keima leia hril kima a um theina ding le, Jentailhai po poin an hriet theina dingin, Lalpa chun a mi ṭan a, a mi sukhrât ta lem a nih; chun sakeibaknei baua inthawk kha sansuokin ka lo um ta a nih.",
      "reference": "2 TIMOTHE 4:17"
    },
    {
      "content": "Lalpa chun suolna po poa inthawkin mi sansuok a ta, a vân rama chun himtakin mîn tlung a tih; ama chu chatuona ropuiin um raw se. Amen.",
      "reference": "2 TIMOTHE 4:18"
    },
    {
      "content": "Priska le Akuila, Onesiphora sûnghai le khan, chibai mi bûkpêk rawh.",
      "reference": "2 TIMOTHE 4:19"
    },
    {
      "content": "Erasta chu Korintha chun a um zing tah a, Trophim ruok chu Miletiah damnawin ka mâksan tah.",
      "reference": "2 TIMOTHE 4:20"
    },
    {
      "content": "Thlasik hmain hung hrâm hrâm rawh aw. Eubul hai, Puden hai, Lina hai, Klaudi hai, unau po pohai leh chibai an bûk che.",
      "reference": "2 TIMOTHE 4:21"
    },
    {
      "content": "Lalpa chu i thlarau kuomah um raw se. Lunginsietna in kuomah um raw se.",
      "reference": "2 TIMOTHE 4:22"
    }
  ],
  "version": "HMARCLBSI",
  "reference": "2 TIMOTHE 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}