{
  "verses": [
    {
      "content": "A naupa Jehosaphat chun ama aia chun ro a hung rêl a, Israel chunga chun do dingin ân sukdet hle tah a.",
      "reference": "2 CHANCHIN SUINA 17:1"
    },
    {
      "content": "Juda rama khawpui kul neihai taphawta chun sipaihai a sieh a, Juda rama le Ephraim rama khawpui a pa Asain a lo lâk tahaia khan sipai pâwl lienhai chu a sie bawk a.",
      "reference": "2 CHANCHIN SUINA 17:2"
    },
    {
      "content": "Chun, LALPA chu Jehosaphat kuoma chun a um a, a thlatu David lampui hmasahai chu a hraw lei le Baal chu zawng loa,",
      "reference": "2 CHANCHIN SUINA 17:3"
    },
    {
      "content": "a thlatuhai Pathien chu zawnga, a thupêkhai chu Israel mihai thaw ang ni loa, a zâwm leiin.",
      "reference": "2 CHANCHIN SUINA 17:4"
    },
    {
      "content": "Chuleiin, LALPA chun a kuta chun ram chu a tungding a; Juda ram po po chun Jehosaphat kuoma chun thilpêkhai an hung chawi a; chuongchun, hausaknahai le inzâkaina chu nasatakin a nei tah a.",
      "reference": "2 CHANCHIN SUINA 17:5"
    },
    {
      "content": "Chun, LALPA kawngahai chun a lungril chu a thle a; chu nawa khawm Juda rama Asera le bâwlhmunhai po po chu a lâk hmang a.",
      "reference": "2 CHANCHIN SUINA 17:6"
    },
    {
      "content": "Chun, ân lal a kum thum kuma chun a hotuhai Benhail, Obadia, Zekaria, Nethanel le Mikaia chu Juda ram khawpuihaia inchûktir dingin a tir tâwl a;",
      "reference": "2 CHANCHIN SUINA 17:7"
    },
    {
      "content": "anni lai chun Levi mi Semaia, Nethania, Zebadia, Asahel, Semira- moth, Jehonathan, Adonija, Tobija, Tob-adonija le Levi mihai chu an ṭhang a; anni laia chun thiempu Elisama le Jehoram chu an ṭhang ve bawk a.",
      "reference": "2 CHANCHIN SUINA 17:8"
    },
    {
      "content": "LALPA dân lekhabu chu chawiin, Juda rama chun an inchûktir tah a; chuongchun, Juda ram khawpuiahai po po chun an fe lâwn a, mipuihai chu an inchûktir tah a.",
      "reference": "2 CHANCHIN SUINA 17:9"
    },
    {
      "content": "Chun, Judai ram vêla ramhaia lalram po poahai chun LALPA ṭina chu a um tah a; chuongchun, Jeho- saphat chu an do ngam nawh a.",
      "reference": "2 CHANCHIN SUINA 17:10"
    },
    {
      "content": "Chun, Philistin mi ṭhenkhathai chu Jehosaphat kuoma chun thil- pêkhai le, siechawi dingin tangkaruo an hung pêk a; chun, Arabia mihai khawma ran ruol, berâmchal sâng sari le za sari le, kêlchal sâng sari le za sari an hung kei a.",
      "reference": "2 CHANCHIN SUINA 17:11"
    },
    {
      "content": "Chuongchun, Jehosaphat chu nasatakin a hung lien tah a; Juda rama chun kulhai le siekhâwmna khawpuihai a siem tah a.",
      "reference": "2 CHANCHIN SUINA 17:12"
    },
    {
      "content": "Juda rama khuohaia chun sin tamtak el a nei a, chun, Jerusalema chun indo mi, mi hrât khawkhênghai a nei bawk a.",
      "reference": "2 CHANCHIN SUINA 17:13"
    },
    {
      "content": "Chun, hi hi an pahnam ang peia intiemna chu a nih: Juda hnama chun sâng chunga hotuhai chu: hotu Adna, ama hnuoia chun mi hrât ṭhieu nuoi thum an um a;",
      "reference": "2 CHANCHIN SUINA 17:14"
    },
    {
      "content": "ama dawta chun hotu Jeho- hanan, ama hnuoia chun nuoi hni le sîng riet an um a;",
      "reference": "2 CHANCHIN SUINA 17:15"
    },
    {
      "content": "ama dawta chun Zikri naupa Amasia, LALPA kuoma inphaltaka inpetu chu; ama hnuoia chun mi hrât khawkhêng nuoi hni an um bawk a;",
      "reference": "2 CHANCHIN SUINA 17:16"
    },
    {
      "content": "Benjamin hnama mi chu: mi hrât khawkhêng Eliada, ama hnuoia chun mi phâw le thalngula inthuom nuoi hni an um a;",
      "reference": "2 CHANCHIN SUINA 17:17"
    },
    {
      "content": "chun, ama dawta chun Jeho- zabad a na, ama hnuoia chun indo dinga inpeisa mi nuoi khat le sîng riet an um bawk a.",
      "reference": "2 CHANCHIN SUINA 17:18"
    },
    {
      "content": "Juda ram po poa khawpui kul neihai lalin a siehai ti loa chun hienghai hi lal vêngtuhai chu an nih.",
      "reference": "2 CHANCHIN SUINA 17:19"
    }
  ],
  "version": "HMARCLBSI",
  "reference": "2 CHANCHIN SUINA 17 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}