{
  "verses": [
    {
      "content": "Chun, zâwlneihai naupasalhai chun Elisa kuomah, “En ta hi, i hmaa kan ṭhung khâwmna hi kan ta dingin ân têp taluoh a.",
      "reference": "2 LALHAI 6:1"
    },
    {
      "content": "Jordan vadungah zu fêng kan ta, chutaka thing chu zu la seng kan ta, kan ṭhung khâwmna ding chutaka chun zu siem kan tih aw?” an ta. Ama chun a dawn a, “Fe ta unla,” a ta.",
      "reference": "2 LALHAI 6:2"
    },
    {
      "content": "Chun, mi pakhat chun, “Lungâwi la, i siehlawhai lai hin fe ve ta la,” a ta. Ama chun, “Fe vêng ka tih,” tiin a dawn a.",
      "reference": "2 LALHAI 6:3"
    },
    {
      "content": "Chuongchun, anni lai chun a fe ve tah a. Chun, Jordan vadung an tlung chun thing chu an hei phûr a.",
      "reference": "2 LALHAI 6:4"
    },
    {
      "content": "Chun, mi pakhatin thing a hei phûr lai tak hin, a hreipui chu tuiah a tla tah a; chun, ama chun “E khai, pu, kan haw a ni bah,” tiin a khêk tah a.",
      "reference": "2 LALHAI 6:5"
    },
    {
      "content": "Chun, Pathien mi chun, “Khâw- lai tak âm a tlah a?” a ta. Ama chun a tlâkna lai ân entir a. Chuongchun, thingtuoi hi a hei sât a, chutaka chun a hei pei lût a, thîr chu a hung inlâng tah a.",
      "reference": "2 LALHAI 6:6"
    },
    {
      "content": "Chun, ama chun, “La raw le,” a ta. Chuongchun, a hei ban a, a lâk tah a.",
      "reference": "2 LALHAI 6:7"
    },
    {
      "content": "Suria lal chun Israelhai chu a hung rûn a, “Chulai hmun khalai hmuna chun inchân ei tiu,” tiin a upahai chu a rawn a.",
      "reference": "2 LALHAI 6:8"
    },
    {
      "content": "Chun, Pathien mi chun Israel lal kuomah, “Chuong ang hmuna chun fe lo dingin fîmkhur rawh, chutaka chun Suria mihai an hung thla ding a nih,” tiin mi a tir hlak a.",
      "reference": "2 LALHAI 6:9"
    },
    {
      "content": "Chun, Israel lal chun Pathien miin a lo hril ta hmun chu a vân enthlittir hlak a; chutaka chun vawi hni vawi khat chau khawm ni loin, a lo inhumhim hlak a.",
      "reference": "2 LALHAI 6:10"
    },
    {
      "content": "Chuongchun, chu thua chun Suria lal lungril chu a lunginzîng hleh a; chun, a upahai chu a ko a, an kuomah, “Eini laia atu hîm Israel lal tienga ṭhang in mi hril nuom naw ding am a nih?” a ta.",
      "reference": "2 LALHAI 6:11"
    },
    {
      "content": "Chun, upahai laia mi pakhat chun, “Tukhawm kan ṭhang nawh ie, pu, aw laltak, Israel rama um zâwlnei Elisa hin i pindan sûngrila i hrilhai hi Israel lal a hril pei a ni lem a nih,” a ta.",
      "reference": "2 LALHAI 6:12"
    },
    {
      "content": "Chun, ama chun, “Khâwlai am a um a, va zawng ta u, inmantir ka tih,” a ta. Chun, “Ngai ta, Dothan khuoah a um,” tiin an hril a.",
      "reference": "2 LALHAI 6:13"
    },
    {
      "content": "Chuongchun, sakawr dâm, taw- lailîr dâm, sakawr tamtakhai chu- taka chun a tir a, zânah an va feh a, khuo chu an inhuol ta mup el a.",
      "reference": "2 LALHAI 6:14"
    },
    {
      "content": "Chun, Pathien mi siehlaw chu zîngkâr inhmatakin a tho a, a va suok chun, ngai ta, sipaihai chun sakawr leh, tawlailîr leh khuo chu an lo inhuol mup el a. Chun, a siehlaw chun a kuomah, “E khai, pu, iengtin am thaw tâng ei ta?” a ta.",
      "reference": "2 LALHAI 6:15"
    },
    {
      "content": "Chun, ama chun, “Ṭi da ta la, anni tienga ṭhang nêk chun, eini tienga ṭhang an tam lem annâwm,” a ta.",
      "reference": "2 LALHAI 6:16"
    },
    {
      "content": "Chun, Elisa chu a ṭawngṭai a, “LALPA, a hmu theina dingin, a mit hung sukvarpêk ta khai,” a ta. Chun, LALPA chun chu tlangvâl mit chu a hung sukvarpêk a, chuongchun, a hmu ve tah a; chun, ngai ta, Elisa vêla chun tlâng chu mei tawlailîr le sa- kawrin a sip mup el a.",
      "reference": "2 LALHAI 6:17"
    },
    {
      "content": "Chun, ama tieng an hung thla chun, Elisa chun LALPA kuomah a ṭawngṭai a, “Hienghai hi an mit hung sukdelpêk tâwl ta,” a ta. Chun, Elisa thu angin an mithai chu a hung sukdelpêk tâwl tah a.",
      "reference": "2 LALHAI 6:18"
    },
    {
      "content": "Chun, Elisa chun an kuomah, “Hi chu lampui a ni nawh a, khuo khawm a ni bawk nawh a; mi zui unla in mi zawngpa kuoma chun ṭhuoi ka ti cheu,” a ta. Chuongchun, Samari khuoa chun a ṭhuoi tah a.",
      "reference": "2 LALHAI 6:19"
    },
    {
      "content": "Chun, Samari khaw sûng an hang tlung chun Elisa chun, “LALPA, hieng hai hin an hmu theina dingin an mithai hung sukvarpêk rawh,” a ta. Chun, LALPAIN an mithai a hung sukvar a, an hmu tah a; chun, ngai ta, Samari khaw sûnga chun an lo um zing el a.",
      "reference": "2 LALHAI 6:20"
    },
    {
      "content": "Chun, Israel lal chun anni chu a hmu chun Elisa kuomah, “Pa, that tâwl ka ti,? That tâwl ka ti?” a ta.",
      "reference": "2 LALHAI 6:21"
    },
    {
      "content": "Chun, ama chun a dawn a, “That lo e, i kâwlhnâm le i thalngula i sal manhai chu i that ding am a nih? Bei le tui hung pe la, fain dâwn hai sienla, an pu kuomah fe nâwk raw hai seh,” a ta.",
      "reference": "2 LALHAI 6:22"
    },
    {
      "content": "Chuongchun, fâk ding nasatak a buotsaipêk a; chun, an fâk a, an dâwn zo chun ân fetir nâwk ta vawng a, an pu kuom tieng an fe nâwk tah a. Chuongchun, Suriahai chu Israel rama chun an fe nâwk ta ngai nawh a.",
      "reference": "2 LALHAI 6:23"
    },
    {
      "content": "Chu hnunga chun Suria lal Benhadad chun a sipai po po a ko khâwm vawng a, Samari khuo a hang inhuol a.",
      "reference": "2 LALHAI 6:24"
    },
    {
      "content": "Chun, Samari khuoa chun ṭâm a nasa êm el a; ngai ta, an inhuol tlat a, sabengtung lu hi tangka sâwm- rietin an zawr a; chun, vaṭhu êk hi kab hmun lia ṭhea hmun khat tangka pangaah an zawr hiel bawk a.",
      "reference": "2 LALHAI 6:25"
    },
    {
      "content": "Chun, Israel lal chu kul kho- tlânga a fe lai hin nuhmei pakhat hin, “Aw laltak ka pu, mi ṭhangpui rawh,” a lo tih a.",
      "reference": "2 LALHAI 6:26"
    },
    {
      "content": "Chun, ama chun, “LALPAIN a ṭhangpui nghâl naw che leh keiin khâwlaia inthawkin am hang ṭhang- pui ka ti cheh a? Hrizâwla inthawk amanih, grêp sâwrna khura in- thawkin amanih a ni ding chu?” a ta.",
      "reference": "2 LALHAI 6:27"
    },
    {
      "content": "Chun, lal chun a kuomah, “Ieng am i ti a ni leh?” a ti nâwk a. Chun, ama chun a dawn a. “Hi nuhmei hin ka kuomah, ‘I naupa hi vawisûna ei fâk dingin thaw la, zîngah ka naupa hi ei fâk thung ding annâwm,’ a ta.",
      "reference": "2 LALHAI 6:28"
    },
    {
      "content": "Chuongchun, ka naupa chu kan suong a, kan fâk tah a; chun, a zînga chun keiin a kuomah, ‘I naupa chu ei fâk dingin thaw ve thung raw leh,’ ka tih a, a naupa chu a thuphmang bîk el tah a nih,” a ta.",
      "reference": "2 LALHAI 6:29"
    },
    {
      "content": "Chun, lal chun chu nuhmei thuhril chu a hriet chun a puon a keithlêr tah a, (kul khotlânga a fe lai a nih) chun, mipuihai chun an hang en a, ngai ta, a pang depa chun saiip puon hi a lo sil zing a.",
      "reference": "2 LALHAI 6:30"
    },
    {
      "content": "Chuongchun, ama chun, “Vawi- sûn hin Saphat naupa Elisa chun a lu a la put hrim hrim chun, Pathien chun a law law mi law el raw se, chu nêka nasa hman khawm chun,” a ta.",
      "reference": "2 LALHAI 6:31"
    },
    {
      "content": "Elisa chu a inah a ṭhung a, upahai khawm chu an ṭhung veh a, chun, laltak chun a kuomah mi pakhat a tir a, nisienlakhawm, a mi tir chun a kuom a hung tlung hmain upahai kuoma chun, “Hi tuolthattupa naupa hin ka lu la ve dingin mi a hung tir ti in hriet ve am? To ta u, a mi tir chu a hung tlung phingleh, kawt lo khâr unla, kawtkhâra khan lo dang tlat ro; a hnunga chun a pu kalchawi ri ân hriet a ni nghe nghe naw am a nih?” a ta.",
      "reference": "2 LALHAI 6:32"
    },
    {
      "content": "Chun, chuonga anni a la biek lai mêk chun ngai ta, a mi tir chu a hung tlung thla tah a; chun, laltak chun, “Ngai ta, hi thil ṭha naw hi, LALPA hung tir a ni hi, LALPA chu iengding- in am la nghâk ta rawp ka tih a?” a ta.",
      "reference": "2 LALHAI 6:33"
    }
  ],
  "version": "HMARCLBSI",
  "reference": "2 LALHAI 6 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}