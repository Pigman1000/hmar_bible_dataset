{
  "verses": [
    {
      "content": "Chun, kei Paula, nangni laia in mithmua thuhnuoirawltaka um a, nangni laia umnaw phingleh nangni tieng zuom si hlak ngei hin, Krista zaidamna le nunnêmnain ka ngên cheu.",
      "reference": "2 KORINTH 10:1"
    },
    {
      "content": "Anih, in kuomah ka um pha, ṭhenkhat, tisa anga uma mi ruottuhai chunga huoitaka um ka tum ngamna ang hin, ka zuom nawna ding cheuin ka ngên cheu.",
      "reference": "2 KORINTH 10:2"
    },
    {
      "content": "Tisaa, um inlang khawm tisa indo angin kan indo nawh a,",
      "reference": "2 KORINTH 10:3"
    },
    {
      "content": "(keini râldo inthuomna chu tisaah a ni si nawh a, kulpui dettak- hai ṭhiekna dinga Pathien zâra thil thaw thei tak a ni lem),",
      "reference": "2 KORINTH 10:4"
    },
    {
      "content": "insêlnahai le thil insâng tinrêng Pathien hrietna hluotu dinga insângtaka siemhai chu ṭhiekin, ngaituona tinrêng Krista thuawina salah kan ṭhuoi a,",
      "reference": "2 KORINTH 10:5"
    },
    {
      "content": "in thu awizie a famkim pha chun thuawi nawna po po phuba la dingin kan inzo bawk a.",
      "reference": "2 KORINTH 10:6"
    },
    {
      "content": "In mithmua thil umhai chu a nih in en hlak chu. Tûkhawmin Krista ta nia ân ring chun, hi hi mâkhâtin ngaituo nâwk raw se; ama chu Krista ta a ni ang bawkin keini khawm kan ni ve hi.",
      "reference": "2 KORINTH 10:7"
    },
    {
      "content": "Kan thuneina (Nangni ṭhiekna ding ni loa nangni siem ṭhatna dinga Lalpain a mi pêk hi), suong nasa nâwk zuol lang khawm ka muolpho âwm si nawh a,",
      "reference": "2 KORINTH 10:8"
    },
    {
      "content": "ka lekhathawnhai chun sukṭit cheu tum anga kân lang nawna dingin chu chu ka ti a nih.",
      "reference": "2 KORINTH 10:9"
    },
    {
      "content": "“A lekhathawnhai chu a rikin a ngar a, a taksa tieng ruok chu a âwmnêm a, a ṭawng khawm insit a um a nih,” an ti sih a.",
      "reference": "2 KORINTH 10:10"
    },
    {
      "content": "Chuong ang mi chun hi hi ngaituo raw se, in kuoma kan um naw laia lekhathawna thua kan um angin, in kuoma kan um pha khawm thil thawah um bawk kan tih.",
      "reference": "2 KORINTH 10:11"
    },
    {
      "content": "Ṭhenkhat mâni le mâni inhril- mawihai laia chun kan intiem sa ngam nawh a, anni leh hril khawm kan inhrilkhi ngam bawk nawh; amiruokchu, anni chu mâni le mâni inkhiin, mâni le mâni inhrilkhiin lungril nei loin an um a.",
      "reference": "2 KORINTH 10:12"
    },
    {
      "content": "Keini ruok chu kan inkhîna bâka chun uong naw ning ungah. Pathienin biel a mîn changtir a, chu inkhîna ang pei chun uong lem kan tih, nangni chen khawm hung biel rau dinga inkhîna chu.",
      "reference": "2 KORINTH 10:13"
    },
    {
      "content": "Biel phâk naw sa biel cheu angin kan huop lien taluo si nawh a; Krista Chanchin Ṭha hrilin in khuo chen khawma kan hung kha;",
      "reference": "2 KORINTH 10:14"
    },
    {
      "content": "kan inkhina huntâwk liema, mi dang thaw sâwlhai chu, kan suong nawh a, in ringna ân ṭhang ang peiin, kan biel chin ang peiah, nangni lai nasataka suklienin um kan tih ti beiseina kan nei lem a,",
      "reference": "2 KORINTH 10:15"
    },
    {
      "content": "buotsai sa kawng thua chun mi dang biel suong loin, in khêl tieng ram chen khawma Chanchin Ṭha kan hril theina dingin.",
      "reference": "2 KORINTH 10:16"
    },
    {
      "content": "Nisienlakhawm, “A suong ta- phawt chun Lalpa chu suong raw se.”",
      "reference": "2 KORINTH 10:17"
    },
    {
      "content": "Mâni inhrilmawi chun inpâk a hlaw si nawh a, Lalpain a hrilmawi chun inpâk a hlaw lem hlak.",
      "reference": "2 KORINTH 10:18"
    }
  ],
  "version": "HMARCLBSI",
  "reference": "2 KORINTH 10 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}