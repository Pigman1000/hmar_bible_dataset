{
  "verses": [
    {
      "content": "Chuleichun, lunginsietna kan hmu ang peia hi rawngbâwlna hi kan nei leiin kan dawl nawh a;",
      "reference": "2 KORINTH 4:1"
    },
    {
      "content": "thil inzâpuium inthuphai chu kan mâk ta lem a; zâwrna thu kan hmang nawh a, Pathien thu mi hlêmnain kan hmang bawk nawh a; thutak inhriettirin Pathien mit- hmuin mi tin sie le ṭha hrietna mit kan intlungtir lem hlak a nih.",
      "reference": "2 KORINTH 4:2"
    },
    {
      "content": "Nisienlakhawm, kan Chanchin Ṭha hi inkhuma a um chun bohmang mêkhaia hin a nih inkhuma a um chu.",
      "reference": "2 KORINTH 4:3"
    },
    {
      "content": "Krista Pathien angpui, a ropuizie Chanchin Ṭha var chun anni a sunvar thei nawna dingin chuongahai chun khawvêl pathienin awinawhai mit a sukdel tah a.",
      "reference": "2 KORINTH 4:4"
    },
    {
      "content": "Mâni thu kan hril si nawh a, Krista Isu chu Lalpa a ni kan hril lem hlak, keini khawm Isu leiin suok kan ni kan hril bawk hlak.",
      "reference": "2 KORINTH 4:5"
    },
    {
      "content": "Isu Krista hmêla chun, Pathien ropuizie hrietna var chu mi pe dingin, “Inthima inthawkin var varsuok a tih,” titu Pathien chun kan lungrilhai hi a sunvar ta sih a.",
      "reference": "2 KORINTH 4:6"
    },
    {
      "content": "Nisienlakhawm, thilthawtheina nasatzie chu keini kuoma inthawk ni loin, Pathien ta a ni thei lemna dingin, chu ro chu pil bêlahai kan kawl a nih.",
      "reference": "2 KORINTH 4:7"
    },
    {
      "content": "Khing tieng khing tienga hneng- dein kan um a, nisienlakhawm, kan thuok a dawng si nawh; lunginzîngin kan um a, nisienlakhawm, kan bei a dawng si nawh.",
      "reference": "2 KORINTH 4:8"
    },
    {
      "content": "Suknawmnatin kan um a, nisien- lakhawm, mâksanin kan um si nawh; vuok thlûkin kan um a; nisienla- khawm, sukbohmangin kan um si nawh.",
      "reference": "2 KORINTH 4:9"
    },
    {
      "content": "Kan taksaa hin kumkhuoin Isu thina chu kan put pei hlak a, Isu hringna khawm kan taksaa hin ân lang theina dingin.",
      "reference": "2 KORINTH 4:10"
    },
    {
      "content": "Keini hringa la umhai hi, Isu leia thi dingin inmantirin kan um rawp a, Isu hringna khawm kan tisa thi theia hin ân lang theina dingin.",
      "reference": "2 KORINTH 4:11"
    },
    {
      "content": "Chuongchun, keinia hin thinain sin a thaw hlak a, nangnia ruok chu hringnain sin a thaw hlak a nih.",
      "reference": "2 KORINTH 4:12"
    },
    {
      "content": "Amiruokchu, “Ka awia, chuleiin thu ka hril a nih,” ti ziek ang khan, chu ringna lungril ngai chu putin, keini khawmin kan awi ve a, chuleiin thu kan hril bawk a;",
      "reference": "2 KORINTH 4:13"
    },
    {
      "content": "Lalpa Isu keithotu chun keini khawm Isu kuomah a mi keitho ve ding a na; nangni leh a mîn ngîrtir ding a nih ti kan hriet sih a.",
      "reference": "2 KORINTH 4:14"
    },
    {
      "content": "Iengkim nangni ṭhatna ding a ni sih a, lunginsietna chu mi tam lem zâra sukpunga umin, Pathien ropui- na dinga lâwmthu nasatak ân hriltir theina dingin.",
      "reference": "2 KORINTH 4:15"
    },
    {
      "content": "Chuleichun, kan dawl nawh a, kan puotieng mihriem hi hung awngrawp tieu tieu sien khawm kan sûng tieng mihriem chu ni tin siem thar peiin a um lem a nih.",
      "reference": "2 KORINTH 4:16"
    },
    {
      "content": "Kan rinum nêptak, hi mit inkhap kâr chaua um ding hin ropuina nasatak, kumkhuoa dingin a mi siem pêk nasa deu deu a nih;",
      "reference": "2 KORINTH 4:17"
    },
    {
      "content": "thil hmuthei hi en loin, thil hmutheinawhai chu kan en lem sih a; thil hmutheihai hi sâwtnawtêa ding a na, thil hmutheinawhai ruok chu kumkhuoa ding a ni sih a.",
      "reference": "2 KORINTH 4:18"
    }
  ],
  "version": "HMARCLBSI",
  "reference": "2 KORINTH 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}