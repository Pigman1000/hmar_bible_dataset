{
  "verses": [
    {
      "content": "Isu ruok chu Oliv tlângah a fe ta lem a.",
      "reference": "JOHAN 8:1"
    },
    {
      "content": "Chun, zingkâr inhmatakin Pathien biekinah a lût nâwk a, mi po po a kuomah an hung a; chun, ama chu a ṭhung a, anni ân chûktir a.",
      "reference": "JOHAN 8:2"
    },
    {
      "content": "Chun, Dân inchûktirtuhai le Pharisaihaiin nuhmei pakhat a uiret leia an man an hung ṭhuoi a; a laiah an inngîrtir a.",
      "reference": "JOHAN 8:3"
    },
    {
      "content": "Isu kuomah, “Inchûktirtu, hi nuhmei hi a uiret lai an man a nih, a uiret lai takin.",
      "reference": "JOHAN 8:4"
    },
    {
      "content": "Dân Lekhabuah Mosiein hieng ang mi hi lunga dêng hlum thu a mi pêk a; nangin iengtin am i ngai a?” an ta.",
      "reference": "JOHAN 8:5"
    },
    {
      "content": "Chu thu chu ama fiena dingin an thaw a nih, a hêkna ding an hmu theina dingin. Chuongchun, Isu a kûn a, a kutpârin hnuoiah a ziek a.",
      "reference": "JOHAN 8:6"
    },
    {
      "content": "Chun, an indawn sek sek leiin ama chu a tho a, an kuomah, “Nangni laia suol nei naw naw chun ama chu lungin dêng hmasa raw se,” a ta.",
      "reference": "JOHAN 8:7"
    },
    {
      "content": "Chun, a kûn nâwk a, a kutpârin hnuoi a ziek nâwk a.",
      "reference": "JOHAN 8:8"
    },
    {
      "content": "Chun, anni chun a thu hril chu an hrietin, a upatakin a phut a, a tâwp chenin, pakhat khatin an inrel hmang ta pei a; chuongchun, Isu chau a um tah a, nuhmei a laia a umna ngaia um le khan.",
      "reference": "JOHAN 8:9"
    },
    {
      "content": "Chun, Isu a tho a, a kuomah, “Nuhmei, khâwlai am an um tah a? Tukhawmin thiemnaw an inchangtir naw che a ni maw?” a ta.",
      "reference": "JOHAN 8:10"
    },
    {
      "content": "Ama chun, “Lalpa, tukhawmin an mîn changtir nawh,” a ta. Chun, Isûn, “Kei khawmin thiemnaw kân changtir naw che; fe la, tuta hnung chu suksuol nâwk ta naw,” a ta.]",
      "reference": "JOHAN 8:11"
    },
    {
      "content": "Chun, Isûn an kuomah thu a hril nâwk a, “Kei khawvêl êntu ka nih, tûkhawm a mi zui chu inthimah lêng tawp naw ni; hringna var nei lem a tih,” a ta.",
      "reference": "JOHAN 8:12"
    },
    {
      "content": "Chuongchun, Pharisaihaiin a kuomah, “Mâni thu inhriettir i nih, i thu inhriettir ân dik nawh,” an ta.",
      "reference": "JOHAN 8:13"
    },
    {
      "content": "Isûn an kuomah, “Mâni thu in- hriettir lang khawm ka thu inhriettir ân dik a nih; keiin ka hung suokna le ka fena ding chin khawm ka hriet a; nangni chun chu ka hung suokna le ka fena ding chin khawm in hriet si nawh.",
      "reference": "JOHAN 8:14"
    },
    {
      "content": "Nangnîn tisa angin in sawisêl hlak; kei ruok chun tukhawm ka sawisêl nawh.",
      "reference": "JOHAN 8:15"
    },
    {
      "content": "Anih, sawisêl lang khawm ka sawisêlna chu indik a tih; keia khât chau ka ni nawh a, kei le Pa a mi tirtu leh kan ni lem leiin.",
      "reference": "JOHAN 8:16"
    },
    {
      "content": "Anih, in Dân Lekhabua khawm, ‘Mi pahni thu ân dik,’ ti ziek a ni bawk annâwm.",
      "reference": "JOHAN 8:17"
    },
    {
      "content": "Kei hi mâni thu inhriettirtu ka nih, Pa a mi tirtu chun ka thu ân hriettir bawk,” a ta, a dawn a.",
      "reference": "JOHAN 8:18"
    },
    {
      "content": "Chun, anni chun a kuomah, “I pa khâwlai am?” an tih a. Isûn “Nangnîn kei in mi hriet nawh, ka Pa khawm in hriet nawh; kei mi hrie ni unla chu, ka Pa khawm hrieng in tih,” a ta.",
      "reference": "JOHAN 8:19"
    },
    {
      "content": "Chuong thu chu Pathien biekinah inchûktir malamin, thaw- lâwm siena hmunah a hril a; tukhawmin ama an man si nawh, a hun a la tlung naw leiin.",
      "reference": "JOHAN 8:20"
    },
    {
      "content": "Chun, ama chun an kuomah, “Ka fe hmang ding a ni hi, nangnîn mi zawng in ta, in suol nei zingin thîng in tih; ka fena dingah hung thei naw ti niu,” a ti nâwk a.",
      "reference": "JOHAN 8:21"
    },
    {
      "content": "Chun, Judahaiin, “ ‘Ka fena dingah hung thei naw ti niu,’ a ti hi ân sukhlum ding am a nih?” an ta.",
      "reference": "JOHAN 8:22"
    },
    {
      "content": "Ama chun an kuomah, “Nangni hnuoi tienga inthawka suok in nih, kei chu chung tienga suok ka nih; nangni hi khawvêla suok in nih, kei chu hi khawvêla suok ka ni nawh.",
      "reference": "JOHAN 8:23"
    },
    {
      "content": "Chuleiin, in kuomah, ‘In suol nei zingin thîng in tih,’ ka ti kha; ama chu ka nih ti in awi naw chun, in suol nei zingin thi mawl in tih,” a ta.",
      "reference": "JOHAN 8:24"
    },
    {
      "content": "Chun, anni chun a kuomah, “Tû am i ni leh?” an tih a. Isûn an kuomah, “A tira inthawkin in kuomah ka hril hlak kha.",
      "reference": "JOHAN 8:25"
    },
    {
      "content": "Nangni chungchâng thua hin thil tamtak hril ding le ngaituo ding ka nei; ieng khawm ni raw se, a mi tirtu chu mi indiktak a nih; a kuoma inthawka thu ka hriet taphawt khawvêl kuomah ka hril hi,” a ta.",
      "reference": "JOHAN 8:26"
    },
    {
      "content": "Pa thu an kuomah a hril ti an hriet nawh.",
      "reference": "JOHAN 8:27"
    },
    {
      "content": "Chuongchun, Isu bawkin, “Nangnîn Mihriem Naupa hi in khai kâng hnungin, ama chu ka ni le, kei mâni thuin thil iengkhawm ka thaw nawh a, Pain a mi hril ang peiin hieng thu hi ka hril a nih ti la hung hrieng in tih.",
      "reference": "JOHAN 8:28"
    },
    {
      "content": "A mi tirtu chu ka kuomah a um, a mi thlâthlam nawh; a thil lâwm zâwng taphawt ka thaw pei hlak leiin,” a ta.",
      "reference": "JOHAN 8:29"
    },
    {
      "content": "Chun, chuong thu chu a hril laiin mi tamtakin ama chu an ring tah a.",
      "reference": "JOHAN 8:30"
    },
    {
      "content": "Chuongchun, Isûn a ringtu Judahai kuoma chun, “Ka thua in um zing chun, ka inchûktirhai ni taktak in tih;",
      "reference": "JOHAN 8:31"
    },
    {
      "content": "chun, thutak hrieng in ta, thutak chun suok ni bân a ti cheu,” a ta.",
      "reference": "JOHAN 8:32"
    },
    {
      "content": "Anni chun a kuomah, “Abraham thlahai kan nih ie, tu chen hin tu suoka khawm kan la um ngai nawh, ‘Suok ni bân a ti cheu,’ ieng ti tia i ti am a na?” an ta, an dawn a.",
      "reference": "JOHAN 8:33"
    },
    {
      "content": "Isûn an kuomah, “Titakzetin, titakzetin ka hril cheu hi, tûkhawm thil suksuol taphawt chu suol suok a nih.",
      "reference": "JOHAN 8:34"
    },
    {
      "content": "Suok chu kumkhuoin inah a um zing nawh; naupa ruok chu kum- khuoin a um zing hlak.",
      "reference": "JOHAN 8:35"
    },
    {
      "content": "Chuongchun, Naupa hin suok ni a bân cheu chun, suok taktak in tih.",
      "reference": "JOHAN 8:36"
    },
    {
      "content": "Abraham thlahai in nih ti ka hriet deh; ni unla khawm mi that in tum si, ka thu hin in lungrilah umna a nei naw leiin.",
      "reference": "JOHAN 8:37"
    },
    {
      "content": "Keiin ka Pa kuoma thil ka hmu chu ka hril hlak; nangni khawmin in pa kuoma thil in hriet chu in thaw hlak,” a ta.",
      "reference": "JOHAN 8:38"
    },
    {
      "content": "Chun, anni chun a kuomah, “Kan pa Abraham a nih,” an tih a, an dawn a. Isûn an kuomah, “Abraham nauhai in ni chun, Abraham thil thaw naw ti niu am.",
      "reference": "JOHAN 8:39"
    },
    {
      "content": "Nisienlakhawm, tuhin mi that in tum si. Pathien kuoma inthawka thutak ka ihriet hriltu cheu ka nih in sawnnaw; Abraham chun hieng hin a thaw naw kha.",
      "reference": "JOHAN 8:40"
    },
    {
      "content": "Nangni chun chu in pa thil chu in thaw hlak,” a ta. Anni chun a kuomah, “Uire naua pieng kan ni nawh ie, Pa pakhat chau kan nei, Pathien chu,” an ta.",
      "reference": "JOHAN 8:41"
    },
    {
      "content": "Isûn an kuomah, “Pathien in Pa a ni chun nangnîn mi hmangai naw ti niu am; Pathien kuoma inthawka suok le a kuoma inthawka hung ka ni sih a; keima thua hung ka ni bawk nawh, ama chun a mi tir lem a nih.",
      "reference": "JOHAN 8:42"
    },
    {
      "content": "Iengdinga ka ṭawng umzie in hriet naw am a na? Ka thu hril in ngai phâk naw lei a nih.",
      "reference": "JOHAN 8:43"
    },
    {
      "content": "Nangni chu in pa diebola inthawka suok in na, in pa dit zâwng thaw in nuom a nih. Ama chu a tîra inthawk tuolthattu a nih, thutakah a um nawh, a sûngah thutak hrim a um naw leiin. Khêl thu a hrilin ama suksuok a hril a ni hlak, khêlhlip a ni si; thukhêl pa khawm a nih.",
      "reference": "JOHAN 8:44"
    },
    {
      "content": "Thutak ka hril leiin nangnîn in mi ring naw a nih.",
      "reference": "JOHAN 8:45"
    },
    {
      "content": "Nangni lai tûin am suol kawngah thiemnaw mîn changtir a ta? Thutak ka hril khawmin nangnîn iengdinga in mi ring naw am a na?",
      "reference": "JOHAN 8:46"
    },
    {
      "content": "Pathien kuoma inthawka suok chun Pathien thu a pawm hlak; hi lei hin in pawm naw a nih, Pathien kuoma inthawka suok in ni naw leiin,” a ta.",
      "reference": "JOHAN 8:47"
    },
    {
      "content": "Chun, Judahai chun a kuomah, “Samari mi khawhri zâwl i nih kan ti kha kan ti indik ngawt a ni naw am a nih?” an ta, an dawn a.",
      "reference": "JOHAN 8:48"
    },
    {
      "content": "Isûn, “Khawhri zâwl ka ni nawh ie, ka Pa ka chawimawi a ni lem; nangnîn ka hming in suksiet hi.",
      "reference": "JOHAN 8:49"
    },
    {
      "content": "Mâni mawina zawng ka ni nawh; a zawngtu le a ngaituotu mi pakhat a um a nih.",
      "reference": "JOHAN 8:50"
    },
    {
      "content": "Titakzetin, titakzetin ka hril cheu hi, miin ka thu a zâwm chun, kumkhuoin thi ni hmêl hmu naw ni,” a ta.",
      "reference": "JOHAN 8:51"
    },
    {
      "content": "Judahaiin a kuomah, “Khawhri zâwl i nih ti tuhin kan hriet tah. Abraham a thi tah, zâwlneihai leh, nangin, ‘Miin ka thu a zâwm chun, kumkhuoin thina intem naw nih,’ i ti sih a.",
      "reference": "JOHAN 8:52"
    },
    {
      "content": "Kan thlatu Abraham nêkin i ropui lem am a nih? Ama khawm a thi tah, zâwlneihai khawm an thi tah; tuin am însiem leh?” an ta.",
      "reference": "JOHAN 8:53"
    },
    {
      "content": "Chun, Isûn “Mâni inchawimawi lang, ka mawi ienga ding khawm a ni nawh: ‘Kan Pathien,’ in ti, ka Pa chu, a mi chawimawitu a nih;",
      "reference": "JOHAN 8:54"
    },
    {
      "content": "nangnîn ama in hriet si nawh; kei ruok chun ama ka hriet; ‘Ama ka hriet nawh,’ ti lang nangni anga khêlhlip bawk nîng ka tih; chuong- chun, ama ka hriet a, a thu khawm ka zâwm hlak.",
      "reference": "JOHAN 8:55"
    },
    {
      "content": "In thlatu Abraham kha ka ni hmu ding a ni leiin a hlim bêk bêk hlak; chun, a hmu ngei a, a lâwm hleh a,” a ta, a dawn a.",
      "reference": "JOHAN 8:56"
    },
    {
      "content": "Chun, Judahai chun a kuomah, “Nang kum sâwmnga khawm la tling lo el cheh a, Abraham i hmu am a nih?” an ta.",
      "reference": "JOHAN 8:57"
    },
    {
      "content": "Isûn an kuomah, “Titakzetin, titakzetin ka hril cheu hi, Abraham um hma khawmin ka um,” a ta.",
      "reference": "JOHAN 8:58"
    },
    {
      "content": "Chuongchun, ama dêngna dingin lung an rût a; nisienlakhawm, Isu ân bi hmang a, Pathien biekina inthawk chu a suok tah a.",
      "reference": "JOHAN 8:59"
    }
  ],
  "version": "HMARCLBSI",
  "reference": "JOHAN 8 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}