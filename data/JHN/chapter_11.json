{
  "verses": [
    {
      "content": "Chun, mi pakhat, Mari le a zuorpuinu Martha umna khuo Bethania mi, Lazar damnaw a um a.",
      "reference": "JOHAN 11:1"
    },
    {
      "content": "(Mari, hriek rim inhnik Lal chu nâla, a sama a ke hrutu kha, kha minu ṭapa Lazar a nih dam naw chu.)",
      "reference": "JOHAN 11:2"
    },
    {
      "content": "Chun, a farnuhaiin Isu kuomah, “Lalpa, ngai ta, i hmangai kha a damnaw ie,” tiin mi an tir a.",
      "reference": "JOHAN 11:3"
    },
    {
      "content": "Isûn chu chu a hriet a, “Hi natna hi thina ding a ni nawh, Pathien ropuina ding a ni lem, Pathien Naupa chu hi lei hin a la mawina dingin,” a ta.",
      "reference": "JOHAN 11:4"
    },
    {
      "content": "Chun, Isûn Martha hai, a zuor- puinu hai, Lazar hai a hmangai a.",
      "reference": "JOHAN 11:5"
    },
    {
      "content": "Chuleiin, a damnaw ti a hrietin a umna ngaiah ni hni a la um ta rawp a.",
      "reference": "JOHAN 11:6"
    },
    {
      "content": "Chun, chu hnunga chun a închûktirhai kuomah, “Judai ramah fe nâwk ei tiu,” a ta.",
      "reference": "JOHAN 11:7"
    },
    {
      "content": "Chun, inchûktirhai chun a kuomah, “Rabbi, kha hma el khan Judahaiin lunga dêng an tum che kha; chuong sa sa chun chutaka chun i la fe rawp ding am a nih?” an ta.",
      "reference": "JOHAN 11:8"
    },
    {
      "content": "Isûn, “Sûnah dârkâr sâwm le pahni a um naw am a nih? Mi sûnah a lêng chun a pêm ngai nawh, hi khawvêl var hi a hmu leiin.",
      "reference": "JOHAN 11:9"
    },
    {
      "content": "Amiruokchu, mi zânah a lêng chun a pêm hlak, amaa chun var a um naw leiin,” a ta, a dawn a.",
      "reference": "JOHAN 11:10"
    },
    {
      "content": "Chuong thu chu a hril a; chun, chu hnunga chun an kuomah, “Ei ruolpa Lazar chu a ininnghil tah a; a ininnghil keihar dingin ka fe ding a nih,” a ta.",
      "reference": "JOHAN 11:11"
    },
    {
      "content": "Chuongchun, inchûktirhai chun a kuomah, “Lalpa a ininnghil a ni chun dam nâwk el a tih,” an ta.",
      "reference": "JOHAN 11:12"
    },
    {
      "content": "(Isûn a thi thu a hril a nih; nisienlakhawm, anni chun a châwl sûnga a ininnghil thu a hril amanih an ta.)",
      "reference": "JOHAN 11:13"
    },
    {
      "content": "Chuongchun, Isûn fietakin an kuomah a hril a, “Lazar a thi a nih.",
      "reference": "JOHAN 11:14"
    },
    {
      "content": "Chutaka ka um naw chu ka lâwm pêk cheu, in ring theina dingin; nisienlakhawm, a kuomah fêng ei tiu,” a ta.",
      "reference": "JOHAN 11:15"
    },
    {
      "content": "Chun, Thoma (Didum an ti bawk) chun, ân chûktir chanpuihai kuomah, “A thinaa thi ve dingin fe vêng ei tiu,” a ta.",
      "reference": "JOHAN 11:16"
    },
    {
      "content": "Chuongchun, Isûn a tlung chun, ni li thlânah a lo um tah ti a hriet a,",
      "reference": "JOHAN 11:17"
    },
    {
      "content": "Bethani chu Jerusalem kâwl a na, fing sâwmpanga laia hla a nih;",
      "reference": "JOHAN 11:18"
    },
    {
      "content": "chuongchun, an ṭapa thi chunga sukthlamuong dingin Judahai rawi tamtak Martha le Mari kuomah an hung a.",
      "reference": "JOHAN 11:19"
    },
    {
      "content": "Martha chun Isu a hung ding a nih ti a hriet phingleh a va tuok a; Mari ruok chu inah a la ṭhung zing a.",
      "reference": "JOHAN 11:20"
    },
    {
      "content": "Chun, Martha chun Isu kuomah, “Lalpa hitaka um ni la chu, ka ṭapa a thi naw ding bah.",
      "reference": "JOHAN 11:21"
    },
    {
      "content": "Tukhawm hin Pathien kuoma i ngên taphawt chu Pathienin pêng a ti che ti ka hriet,” a ta.",
      "reference": "JOHAN 11:22"
    },
    {
      "content": "Isûn a kuomah, “I ṭapa tho nâwk a tih,” a ta.",
      "reference": "JOHAN 11:23"
    },
    {
      "content": "Martha chun a kuomah, “Ni kin nia, thonâwknaa chun thonâwk a tih ti ka hriet,” a ta.",
      "reference": "JOHAN 11:24"
    },
    {
      "content": "Chun, Isûn a kuomah, “Kei hi thonâwkna le hringna chu ka nih; tûkhawm a mi ring chu thi sienla khawm hring zing a tih;",
      "reference": "JOHAN 11:25"
    },
    {
      "content": "tukhawm a hring taphawt a mi ring chu kumkhuoin thi naw nih; chu thu chu i ring am?” a ta.",
      "reference": "JOHAN 11:26"
    },
    {
      "content": "Ama chun a kuomah, “Ring e Lalpa, Krista, Pathien Naupa, khawvêla hung ding chu i ni ti ka ring ie,” a ta.",
      "reference": "JOHAN 11:27"
    },
    {
      "content": "Chun, chu thu chu a hril zo phingleh a feh a, a zuorpuinu Mari chu inrûkin a va ko a, “Inchûktirtu hitakah a um a, a ko che,” a ta.",
      "reference": "JOHAN 11:28"
    },
    {
      "content": "Ama chun chu chu a hriet phingleh a tho vak a, a kuomah a va feh a.",
      "reference": "JOHAN 11:29"
    },
    {
      "content": "(Isu chu khuo a la lût nawh a, Marthain a va tuok laia, a umna ngaiah a la um a.)",
      "reference": "JOHAN 11:30"
    },
    {
      "content": "In sûnga a thlamuongtu a umpui Judahai chun, Mari a tho vaka, a suok an hmu phingleh, thlâna ṭap dingin a fe amanih an ta, an zui a.",
      "reference": "JOHAN 11:31"
    },
    {
      "content": "Chun, Mari chun Isu umna chu a va tlung a, a hmu phingleh a ke bulah a bawkkhup a, a kuomah, “Lalpa, hitaka um ni la chu ka ṭapa a thi naw ding bah,” a ta.",
      "reference": "JOHAN 11:32"
    },
    {
      "content": "Isu chun Mari ṭap le a hung zuitu Judahai ṭap chu a hmuin, a lungrilin ân rûm a, a lungngai a.",
      "reference": "JOHAN 11:33"
    },
    {
      "content": "“Ama chu khâwlai am in inzâl a?” a ta. Anni chun a kuomah, “Lalpa, hung la, en ta,” an ta.",
      "reference": "JOHAN 11:34"
    },
    {
      "content": "Isu a ṭap tah a.",
      "reference": "JOHAN 11:35"
    },
    {
      "content": "Chun, Judahai chun, “En ta u, Lazar hi a lo va hmangai deh e!” an ta.",
      "reference": "JOHAN 11:36"
    },
    {
      "content": "Nisienlakhawm, ṭhenkhat chun, “Hi mitdel mit sukvartu hin, hi mipa khawm hi ân thi naw tir thei naw am a nih?” an ta.",
      "reference": "JOHAN 11:37"
    },
    {
      "content": "Chun, Isu chu a lungrilin ân rûm nâwk a, thlân chu a tlung tah a. Chu thlân chu pûk a na, a kawtkhâra chun lung pakhat a um a.",
      "reference": "JOHAN 11:38"
    },
    {
      "content": "Isûn, “Lung hi dawm tâwl ro,” a ta. A thipa farnu Martha chun a kuomah, “Lalpa, tuhin chu thu tâng a tih, a thina ni li a ni ta sih a,” a ta.",
      "reference": "JOHAN 11:39"
    },
    {
      "content": "Isûn a kuomah, “I ring chun Pathien ropuizie hmûng i tih, ka ti naw che am a nih?” a ta.",
      "reference": "JOHAN 11:40"
    },
    {
      "content": "Chuongchun, lung chu an dawm tâwl a. Chun, Isu a dâk a, “Pa, ka thu i ngai leiin i chungah ka lâwm ie.",
      "reference": "JOHAN 11:41"
    },
    {
      "content": "Kumkhuoin ka thu i ngai hlak ti ka hriet zing a nih; nisienlakhawm, mipui ngîr khup lei hin chu chu ka ti a nih, nangin i mi tir ti an ring theina dingin,” a ta.",
      "reference": "JOHAN 11:42"
    },
    {
      "content": "Chun, chuonga a ṭawng zo phingleh râwl inringtakin, “Lazar, hung suok rawh,” a ta, a khêk a.",
      "reference": "JOHAN 11:43"
    },
    {
      "content": "Mithi chu a kut a ke thlân puona tuom pumin a hung suok tah a, a hmai chu inhrûkna puona tuom a nih. Isûn an kuomah, “Sût unla, infetir ro,” a ta.",
      "reference": "JOHAN 11:44"
    },
    {
      "content": "Chuleichun, Mari lêngpuitu Isu thilthaw hmu Juda mi tamtakin Isu an ring tah a.",
      "reference": "JOHAN 11:45"
    },
    {
      "content": "Nisienlakhawm, a ṭhen Phari- saihai kuomah an va feh a, an kuomah Isu thilthawhai chu an hril a.",
      "reference": "JOHAN 11:46"
    },
    {
      "content": "Chuongchun, thiempu lalhai le Pharisaihai chun rorêltuhai an ko khâwm a, “Iengtin am thâwng ei ta? Hi mipa hin thilmak tamtak a thaw sih a.",
      "reference": "JOHAN 11:47"
    },
    {
      "content": "Hieng anga ei thlathlam el chun mi po poin ama ring an ta; chun, Roma mihai hung an ta, ei hmun le ei chihai hi mi lâkpêk an tih,” an ta.",
      "reference": "JOHAN 11:48"
    },
    {
      "content": "Chun, anni laia mi pakhat, Kaiapha, chu kuma Thiempu Laltak chun an kuomah, “Nangnîn ieng- khawm in hriet dêr nawh.",
      "reference": "JOHAN 11:49"
    },
    {
      "content": "Ei chi po po bohmang nawna dingin, mi po po nêka mi pakhat thi in ta dingin a ṭha ti in ngaituo bawk nawh,” a ta.",
      "reference": "JOHAN 11:50"
    },
    {
      "content": "(Chu thu chu ama phuok- fâwmin a hril nawh, chu kum chun Thiempu Laltak a na, an chihai nêka Isu a thi ding thu a hril lâwk a ni lem.",
      "reference": "JOHAN 11:51"
    },
    {
      "content": "Chuhai chihai ai chau chun a ni nawh, Pathien nau khawvêla indarhai po po pâwl khata a ṭhuoi khâwmna dingin a ni bawk.)",
      "reference": "JOHAN 11:52"
    },
    {
      "content": "Chuongchun, chu ni chena inthawk chu ama sukhlum dingin an inrâwn rawp a.",
      "reference": "JOHAN 11:53"
    },
    {
      "content": "Chuleiin, Isu chu Judahai lai ân langin a lêng nâwk ta nawh a, chutaka inthawkin thlalêr dep tienga khaw pakhat Ephraim an tia chun a va fe ta lem a; chutaka chun inchûktirhai leh an um ta zing a.",
      "reference": "JOHAN 11:54"
    },
    {
      "content": "Chun, Judahai Fekân Ruoiṭhe chu a hnai tah a, mi tamtak inthien dingin rama inthawk, Fekân Ruoiṭhe hma chun, Jerusalemah an hang feh a.",
      "reference": "JOHAN 11:55"
    },
    {
      "content": "Chuongchun, Isu an zawng a, Pathien biekinah ngir pumin an inbiek a, “Ieng am in ring a? Ruoi- ṭhenaah hung naw ni maw?” an in tih a.",
      "reference": "JOHAN 11:56"
    },
    {
      "content": "Thiempu Lalhai le Pharisai- haiin ama chu an man theina dingin tûkhawmin a umna an hriet chun phuong ding a nih ti thu an pêk ta sih a.",
      "reference": "JOHAN 11:57"
    }
  ],
  "version": "HMARCLBSI",
  "reference": "JOHAN 11 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}