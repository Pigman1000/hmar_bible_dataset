{
  "verses": [
    {
      "content": "Chun, Fekân Ruoiṭhe hmain Isûn hi khawvêl hi suok sana, Pa kuoma a fe hun a tlung tah ti a hriet a. Amaa mi khawvêla um a hmangai hlakhai chu, a tâwp chen khawmin a hmangai zing a.",
      "reference": "JOHAN 13:1"
    },
    {
      "content": "Chun, zânbu fâk laiin, (chu hma khawm chun diebolin Simon naupa Iskariot Juda chu Isu inmantir dingin ân lungriltir a,)",
      "reference": "JOHAN 13:2"
    },
    {
      "content": "Isûn Pain a kuta thil iengkim ân kawltir dâm, Pathien kuoma in- thawka hung suok a ni dâm, Pathien kuoma a fe ding dâm hre zingin,",
      "reference": "JOHAN 13:3"
    },
    {
      "content": "a zânbu awt chu a tho a, a puonhai a sieh a, inhrûkna puon a lâk a, a dierkei a.",
      "reference": "JOHAN 13:4"
    },
    {
      "content": "Chun, châwtawlah tui a sung a, inchûktirhai ke a sâwp a, inhrûkna puon a dierkei chun a hrûk pei a.",
      "reference": "JOHAN 13:5"
    },
    {
      "content": "Chuongchun, Simon Peter kuomah a hung a. Ama chun, “Lalpa, nang êmin ka ke i sâwp ding am a nih?” a ta.",
      "reference": "JOHAN 13:6"
    },
    {
      "content": "Isûn a kuomah, “Ka thilthaw hi tuhin i hriet nawh; nisienlakhawm, nakie tieng la hrieng i tih,” a ta, a dawn a.",
      "reference": "JOHAN 13:7"
    },
    {
      "content": "Peterin a kuomah, “Ka ke sâwp naw tawp i tih!” a ta; Isûn a kuomah, “Ka sâwp naw che chun ka kuomah iengkhawm chan nei naw ti nih,” a ta.",
      "reference": "JOHAN 13:8"
    },
    {
      "content": "Simon Peter chun a kuomah, “Lalpa, chuong a ni chun, ka ke chau ni loin, ka kut le ka lu khawm tie,” a ta.",
      "reference": "JOHAN 13:9"
    },
    {
      "content": "Isûn a kuomah, “Insil ta chu a ke naw chu sâwp a ngai nawh, a fai deh annâwm; nangni in fai, in rêng ruok chun ni loin,” a ta.",
      "reference": "JOHAN 13:10"
    },
    {
      "content": "(Ân mantirtu ding chu a hriet sih a; chuleiin, “In rêngin in fai nawh,” a ti a nih.)",
      "reference": "JOHAN 13:11"
    },
    {
      "content": "Chuongchun, an ke a sâwp a, a puonhai a lâk a, a ṭhung nâwk chun an kuomah, “In chunga ka thilthaw hi ieng thawna am a na, in hriet am?",
      "reference": "JOHAN 13:12"
    },
    {
      "content": "Nangnîn Inchûktirtu le Lalpa in mi ti hlak; in ti indik hle, ka ni ngei hrim a.",
      "reference": "JOHAN 13:13"
    },
    {
      "content": "Kei Lalpa le Inchûktirtu hmanin in ke ka sâwp chun, nangni khawmin in ke in insâwppêk ding a nih.",
      "reference": "JOHAN 13:14"
    },
    {
      "content": "In chunga ka thaw ang hin nangni khawmin in thaw vena dingin ka sukhmu cheu a ni sih a.",
      "reference": "JOHAN 13:15"
    },
    {
      "content": "Titakzetin, titakzetin ka hril cheu hi, suok a pu nêkin a ropui nawh; tirko khawm a tirtu nêkin a ropui bawk nawh.",
      "reference": "JOHAN 13:16"
    },
    {
      "content": "Chuong thil chu in hriet chun, thaw unla, hamṭhâng in tih.",
      "reference": "JOHAN 13:17"
    },
    {
      "content": "In rênga thu ka hril nawh; ka ithlang hai chu ka hriet, nisienlakhawm, chu chu, ‘Ka bei fatu chun, A kekhawng chu ka chungah ân let tah,’ ti Pathien Lekha Thu kha a hung tlung theina dingin a nih.",
      "reference": "JOHAN 13:18"
    },
    {
      "content": "Hi hi a hung tlung hmain tuhin ka hril cheu hi, a hung tlung phaleh, kei kha ka nih ti in ring theina dingin.",
      "reference": "JOHAN 13:19"
    },
    {
      "content": "Titakzetin, titakzetin ka hril cheu hi, tûkhawm ka itir taphawt lâwm chu, keima mi lâwm a nih; tûkhawm kei mi lâwm chu a mi tirtu lâwm a nih,” a ta.",
      "reference": "JOHAN 13:20"
    },
    {
      "content": "Isûn chuong anga a hril zo chun, a lungrilin a lunginzîng a, “Titak- zetin, titakzetin ka hril cheu hi, nangni laia mi pakhatin mîn mantir a tih,” a ta, ân hriettir tah a.",
      "reference": "JOHAN 13:21"
    },
    {
      "content": "Chun, inchûktirhai chun a ti bîk an hriet nawh a, an inen tâwl a.",
      "reference": "JOHAN 13:22"
    },
    {
      "content": "Chun, a închûktirhai laia mi pakhat, Isûn a ihmangai chu, dawkân sîrah Isu ângsûnga bawkin a um a.",
      "reference": "JOHAN 13:23"
    },
    {
      "content": "Chun, Simon Peterin ama kuoma chun, “Tu thu tak am a na a hril, indawn ta,” tiin zaizirin a biek a.",
      "reference": "JOHAN 13:24"
    },
    {
      "content": "Ama chu a umna ngaiah a um a, Isu âwm hnengin a hung thleh a, a kuomah, “Lalpa, tu tak am a na?” a ta.",
      "reference": "JOHAN 13:25"
    },
    {
      "content": "Chun, Isûn “Bei hlek inchiepêk ka ta, ka ipêk chu nîng a tih,” a ta, a dawn a. Chuongchun, bei hlek chu ân chie hnungin a lâk a, Iskariot Simon naupa Juda kuoma chun a pêk a.",
      "reference": "JOHAN 13:26"
    },
    {
      "content": "Chun, bei hlek chu a pêk hnung- in a sûngah Setan chu a lût nghâl tah a. Chuongchun, Isûn a kuomah, “I thaw ding chu thaw vak rawh,” a ta.",
      "reference": "JOHAN 13:27"
    },
    {
      "content": "(Chun, dawkân kiltuhai tu- khawmin iengtiziea ti am a ni an hriet nawh a.",
      "reference": "JOHAN 13:28"
    },
    {
      "content": "Ṭhenkhatin “Juda chun tangka ip a kawl leiin, Isûn ‘Ruoiṭhenaa ding thil ei mamawhai inchaw rawh,’ a ti amanih, ‘Pasiehai kuoma iengkhat pêk ding,’ a ti amanih,” an ti a nih.)",
      "reference": "JOHAN 13:29"
    },
    {
      "content": "Chun, ama chun bei hlek chu a lâk a, a suok nghâl tah a; chu lai hun chu zân a nih.",
      "reference": "JOHAN 13:30"
    },
    {
      "content": "Chuongchun, a suok hnung chun Isûn a hril a, “Tuhin chu Mihriem Naupa chawimawiin a um tah, ama leiin Pathien khawm chawimawiin a um a nih.",
      "reference": "JOHAN 13:31"
    },
    {
      "content": "Pathien chu amaah chawi- mawiin a um chun, Pathien khawmin amaa chun ama chu chawimawi a tih, chawimawi nghâl a tih.",
      "reference": "JOHAN 13:32"
    },
    {
      "content": "Nauhai, sâwt nawtê in kuomah ka la um hri hi, nangnîn mi zawng in ta; chun, Judahai kuoma, ‘Ka fena dingah hung thei naw ti niu,’ ti ka hril ang khan, tuhin chuong ang bawk chun in kuomah ka hril hi.",
      "reference": "JOHAN 13:33"
    },
    {
      "content": "“Thupêk thar ka pêk cheu hi, inhmangai tuo unla; keiin ka hma- ngai ang cheu hin, nangni khawm inhmangai tuo ro.",
      "reference": "JOHAN 13:34"
    },
    {
      "content": "In inhmangai tuo chun mi po poin ka închûktirhai in ni ti chutaka chun hrieng an tih,” a ta.",
      "reference": "JOHAN 13:35"
    },
    {
      "content": "Simon Peterin a kuomah, “Lalpa, khâwlai am i fe ding a na?” a ta. Isûn, “Ka fena dingah nangnîn tuhin mi zui thei naw ti niu; nakie pha ruok chu mi zui in tih,” a ta, a dawn a.",
      "reference": "JOHAN 13:36"
    },
    {
      "content": "Peterin a kuomah, “Lalpa, iengdingin am tu khawm hin zui thei nâwng ka ti cheh a? Nangma leiin ka hringna pêng ka tih,” a ta.",
      "reference": "JOHAN 13:37"
    },
    {
      "content": "Isûn, “Keima leiin i hringna i pêk ding maw? Titakzetin, titakzetin ka hril che hi, nangin vawi thum i mîn phat hmakhat chu âr khuong naw ni.",
      "reference": "JOHAN 13:38"
    }
  ],
  "version": "HMARCLBSI",
  "reference": "JOHAN 13 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}