{
  "verses": [
    {
      "content": "Chun, Sinar lal Amraphel, Ellasar lal Ariok, Ellam lal Kedorlaomer le, Goiim lal Tidal dam lai chun hieng hi a na,",
      "reference": "INṬANNA 14:1"
    },
    {
      "content": "anni chun Sodom lal Bera chu an rûn a. Gomorra lal Birsa, Adma lal Sinab, Zeboiim lal Semeber le Bela lal chu an rûn bawk a. (Bela khuo chu Zoar khuo a ni tah).",
      "reference": "INṬANNA 14:2"
    },
    {
      "content": "Chuonghai po po chu Siddim ruoma chun an ṭhang ruol a (chu chu Tuipui Al a ni tah).",
      "reference": "INṬANNA 14:3"
    },
    {
      "content": "Kum sâwmpahni sûng chu Kedorlaomer hnuoiah an um a, a kum sâwm pathumnaa chun an hel tah a.",
      "reference": "INṬANNA 14:4"
    },
    {
      "content": "A kum sâwm palinaa chun Kedorlaomer le a kuoma lal umhai chu an hung a, Asteroth-karnaim khuoah Rephaimhai an that a, Ham khuoah Zuzimhai, Kiriathaim zâwlah Emimhai,",
      "reference": "INṬANNA 14:5"
    },
    {
      "content": "an umna Seir tlângah Elparan chenin Hormihai an that a, (Elparan chu thlalêr depa um a nih).",
      "reference": "INṬANNA 14:6"
    },
    {
      "content": "Chun, an kîr nâwk a, En-mispat an tlung a (chu chu Kades a ni tah). Amalekhai rama mi po le, Hazazon- tamara um, Amorhai khawm chu an that nâwk a.",
      "reference": "INṬANNA 14:7"
    },
    {
      "content": "Chuongchun, Sodom lal, Gomor- ra lal, Adma lal, Zeboiim lal le Bela lal chu an suok a (Bela khuo chu Zoar khuo a ni tah); chun, anni chu thaw dingin Siddim ruoma chun an ṭhang tlat a.",
      "reference": "INṬANNA 14:8"
    },
    {
      "content": "Elam lal Kedorlaomer, Goiim lal Tidal, Sinar lal Amraphel, le Ellasar lal Ariok chu thaw dingin, lal paliin lal panga an thawh a.",
      "reference": "INṬANNA 14:9"
    },
    {
      "content": "Chun, Siddim ruom chu lawng hnâi khurin a sip a; chun, Sodom le Gomorra lalhai chu an tlânseh a, chu- taka chun an tlah a, a tla mahlahai chu tlânga chun an tlân hmang tah a.",
      "reference": "INṬANNA 14:10"
    },
    {
      "content": "Chuongchun, Sodom le Gomor- ra mihai sum po po, le an fâk ding po po an lâk a, an kîr tah a.",
      "reference": "INṬANNA 14:11"
    },
    {
      "content": "Lota, Abram unaupa naupa, Sodoma um chu, a sumhai leh an lâk bawk a, an fe tah a.",
      "reference": "INṬANNA 14:12"
    },
    {
      "content": "Chun, mi pakhat tlânsuok chu a hung a, Hebrai mi Abram chu a hril a; ama chu Amor mi Mamre thingsai- suohai kâwla chun a um a, Mamre chu Eskol le Aner unau a na; chuong mihai chu Abram le ṭhang hmunkhat an nih.",
      "reference": "INṬANNA 14:13"
    },
    {
      "content": "Abramin a nau chu salah an ṭhuoi ti a hriet phingleh a ina pieng, ama mi, inchûk thiemsa tah, za thum le sâwmpariet a ṭhuoi suok a, Dan chenin a hnawt tah a.",
      "reference": "INṬANNA 14:14"
    },
    {
      "content": "Chun, zâna chun anni chu thaw dingin ama le a suokhai chu an insem dar a, annirawi chu an that a, Hoba chenin an hnawt a (Hoba chu Damaska hmâra um a nih).",
      "reference": "INṬANNA 14:15"
    },
    {
      "content": "Chun, sum po po chu a hung lâkkîr nâwk vawng a, a naupa Lota le a sumhai chu a hung lâk nâwk vawng bawk a, a nuhmeihai khawm a hung ṭhuoi kîr a, mi danghai po po leh.",
      "reference": "INṬANNA 14:16"
    },
    {
      "content": "Chun, Kedorlaomer le a kuoma lal umhai chu thata a kîr nâwk chun, Sodom lal chu Save ruoma chun Abram tuok dingin a suok a (Save ruom chu lal ruom a ni tah).",
      "reference": "INṬANNA 14:17"
    },
    {
      "content": "Chun, Salem lal Melkizedek chun bei le uoin a hung lâk a; ama chu Pathien Chunghnungtak thiempu a nih.",
      "reference": "INṬANNA 14:18"
    },
    {
      "content": "Chun, ama chun Abram chu mal a sâwm a, “Abram chu hnuoi le vân neitu, Pathien Chunghnungtak mal- sâwmin um sien;",
      "reference": "INṬANNA 14:19"
    },
    {
      "content": "i hmêlmahai i kuta petu Pathien Chunghnungtak chu inpâkin um raw se,” a ta. Abram chun ama chu iengkim sâwma pakhat a pêk a.",
      "reference": "INṬANNA 14:20"
    },
    {
      "content": "Chun, Sodom lal chun Abram kuomah, “Mihriemhai hi mi pe la, sumhai hi chu nangin nei rawh,” a tih a.",
      "reference": "INṬANNA 14:21"
    },
    {
      "content": "Abram chun Sodom lal kuoma chun, “Hnuoi le vân neitu LALPA Pathien Chunghnungtak tieng chun ka bân ka phar tah a nih;",
      "reference": "INṬANNA 14:22"
    },
    {
      "content": "pat zai khat khawm, ke- kawkhrui hlek khawm, i nei hrim hrim chu la dêr naw ning, chuong naw chun, ‘Abram chu keia sukhausak annâwm,’ ti rawi i tih:",
      "reference": "INṬANNA 14:23"
    },
    {
      "content": "tlangvâlhai fâk hmang le ka mi fepuihai chanvo bak naw chu la naw ning; Aner, Eskol le Mamre chun an chanvo chu la raw hai se,” a tih a.",
      "reference": "INṬANNA 14:24"
    }
  ],
  "version": "HMARCLBSI",
  "reference": "INṬANNA 14 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}