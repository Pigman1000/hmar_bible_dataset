{
  "verses": [
    {
      "content": "LALPA chun a hril ta angin Sara chu a zu kan a, LALPA chun a tiem ta angin Sara chungah a thawpêk bawk a.",
      "reference": "INṬANNA 21:1"
    },
    {
      "content": "Chuongchun, Sara chu ân rai a, Pathienin a kuoma a hril hun ruot taka chun Abraham chu a tar hnungin naupasal a neipêk tah a.",
      "reference": "INṬANNA 21:2"
    },
    {
      "content": "Abraham chun a naupasal nei, Sarain a neipêk chu a hmingah Isak a sak a.",
      "reference": "INṬANNA 21:3"
    },
    {
      "content": "Chun, Abrahamin Pathienin a kuoma thu a pêk ang khan, a naupa Isak chu ni riet a tlingin a ser a tanpêk a.",
      "reference": "INṬANNA 21:4"
    },
    {
      "content": "Abraham chu a naupa Isak a nei lai chun kum za mi a nih.",
      "reference": "INṬANNA 21:5"
    },
    {
      "content": "Chun, Sara chun, “Pathienin a mi suknui tah; mi tin a hre taphawt chun mîn nuipui an tih,” a tih a.",
      "reference": "INṬANNA 21:6"
    },
    {
      "content": "Ama bawk chun, “Sara hin nautehai a la pawm ding a nih ti tuin am Abraham kuomah hril ngaina hrieng an ta? a tar hnung hin naupasal ka neipêk ta hi,” a tih a.",
      "reference": "INṬANNA 21:7"
    },
    {
      "content": "Chun, naute chu a hung inṭhang a, nene nêk an inbântir tah a, Isak chu nene nêk an inbântir ni chun Abrahamin ruoi ropuitak a ṭheh a.",
      "reference": "INṬANNA 21:8"
    },
    {
      "content": "Chun, Aigupta mi, Hagar naupa, Abraham ta dinga a neipêk chun a nuisan lai Sara chun a hmuh a.",
      "reference": "INṬANNA 21:9"
    },
    {
      "content": "Chuleichun, Abraham kuoma chun, “Hi suoknu le a naupa hi hnawt suok rawh; hi suoknu naupa hi ka naupa Isak ro hluopuitu ding ni thei naw nih,” a tih a.",
      "reference": "INṬANNA 21:10"
    },
    {
      "content": "Chu thu chu a naupa Ismael lei chun Abraham ta ding chun lung- ngaithlâk tak a nih.",
      "reference": "INṬANNA 21:11"
    },
    {
      "content": "Nisienlakhawm, Pathienin Abraham kuoma chun, “Naupang le i suoknu chungchâng thu lei hin beidawng naw rawh: Sarain i kuoma thu a hril po po chu zâwm rawh, Isaka hin i thlahai an la ti ding a ni sih a.",
      "reference": "INṬANNA 21:12"
    },
    {
      "content": "Chun, suoknu naupaa khawm hin i thla a ni leiin chi ti khawp zet la siem ka tih,” a tih a.",
      "reference": "INṬANNA 21:13"
    },
    {
      "content": "Chuongchun, Abraham chu zîngkâr inhmatakin a tho a, bei le tuiûm a lâk a, Hagar kuomah a pêk a, a liengkoah ân chuonpêk a, naupang le chun ân fetir tah a; chuongchun, a feh a, Beer-seba thlalêra chun ân vâk ân vâk tah a.",
      "reference": "INṬANNA 21:14"
    },
    {
      "content": "Chun, tuiûma tui chu a hung bo tah a, chuongchun, naupang chu chîmbuk pakhat hnuoiah a sie el tah a.",
      "reference": "INṬANNA 21:15"
    },
    {
      "content": "Chun, “Naupang thi ding chu ka en ngam nawh,” a ti leiin a feh a, hla fe thal kâp phâk ding chena hin, a hma zâwna chun a va ṭhung ta chawt a. Chuonga a hma zâwna a ṭhung lai chun inringtakin a ṭap tah a.",
      "reference": "INṬANNA 21:16"
    },
    {
      "content": "Chun, Pathienin naupang râwl chu a hriet a, chun Pathien vântir- koin vâna inthawkin Hagar chu a zuk ko a, a kuomah, “Hagar, iengin am a sukbuoi che leh? ṭi naw; a umnaa naupang râwl kha Pathienin a hriet a nih.",
      "reference": "INṬANNA 21:17"
    },
    {
      "content": "Tho la, naupang kha keitho la, i kutin chel rawh, ama chu chi ropuitakah ka siem ding a nih,” a ta.",
      "reference": "INṬANNA 21:18"
    },
    {
      "content": "Chun, Pathienin a mit a sukvarpêk a, tuisunsuo a hmu tah a: chuongchun, a va feh a, tuiûma chun tui chu a thun sip a, naupang chu ân dâwntir tah a.",
      "reference": "INṬANNA 21:19"
    },
    {
      "content": "Chun, Pathien chu naupang kuoma chun a um hlak a, a hung inṭhang lien pei a; thlalêrah a um hlak a, thal kâp thiem mi a hung ni tah a.",
      "reference": "INṬANNA 21:20"
    },
    {
      "content": "Paran thlalêra chun a um a; chun, a nuin Aigupta rama inthawk nuhmei a neipêk tah a.",
      "reference": "INṬANNA 21:21"
    },
    {
      "content": "Chuong lai chun Abimelek le a sipai pâwl hotu Phikol chun Abraham kuomah, “I thilthaw taphawtah Pathien i kuomah a um pei hlak a:",
      "reference": "INṬANNA 21:22"
    },
    {
      "content": "chuleiin, ka lo lunginsiet ta che ang khan kei le hi i khuolchâmna ram hi lunginsiet ve thunga, kei le ka nau- pa le ka naupa naupa khawm hlêm lo dingin Pathien hming sâlin tuhin ka kuomah inkhâm rawh,” a tih a.",
      "reference": "INṬANNA 21:23"
    },
    {
      "content": "Abraham chun, “Inkhâm ta naw ning am,” a tih a.",
      "reference": "INṬANNA 21:24"
    },
    {
      "content": "Chun, Abimelek siehlawhaiin tuisunsuo an lâkpêk lei chun Abimelek chu Abraham chun a lo kâwk a.",
      "reference": "INṬANNA 21:25"
    },
    {
      "content": "Abimelek chun, “Chu thil thawtu chu tu am a nih ka hriet dêr nawh a; nang hlakin i mi hril si nawh a, vawisûn chau naw chu ka la hriet dêr nawh,” a ta.",
      "reference": "INṬANNA 21:26"
    },
    {
      "content": "Chuongchun, Abraham chun berâmhai le bâwngchalhai a ṭhuoi a, Abimelek kuomah a pêk a: chun, an pahni chun thu an thlung tah a.",
      "reference": "INṬANNA 21:27"
    },
    {
      "content": "Abraham chun a berâm ruol laia mi berâmte a la pasari a sie tum a.",
      "reference": "INṬANNA 21:28"
    },
    {
      "content": "Abimelek chun Abraham kuomah, “Berâmte a la pasari a tuma i sie hi ieng tina am a na?” a ta.",
      "reference": "INṬANNA 21:29"
    },
    {
      "content": "Ama chun, “Hi tuisunsuo hi keiin ka icho a nih ti i mi hrietpuina dingin hi berâmte a la pasari hi ka kuta inthawkin i lâk ding a nih,” a tih a.",
      "reference": "INṬANNA 21:30"
    },
    {
      "content": "Chuleichun, chu hmun chu Beer-seba ân bûk a: chutaka chun an pahniha ṭawng an inkhâm rêl leiin.",
      "reference": "INṬANNA 21:31"
    },
    {
      "content": "Chuongchun, Beer-sebaa chun thu an thlung tah a: chun, Abimelek chu a tho a, a sipai pâwl hotu Phikol leh Philistinhai rama chun an kîr nâwk tah a.",
      "reference": "INṬANNA 21:32"
    },
    {
      "content": "Abraham chun Beer-sebaa chun tamarisk thing a phun a, chutaka chun LALPA Chatuon Pathien hming chu a lam a.",
      "reference": "INṬANNA 21:33"
    },
    {
      "content": "Chuongchun, Abraham chu Philistin mihai rama chun sâwttak a um a.",
      "reference": "INṬANNA 21:34"
    }
  ],
  "version": "HMARCLBSI",
  "reference": "INṬANNA 21 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}