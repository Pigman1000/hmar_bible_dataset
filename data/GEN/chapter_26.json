{
  "verses": [
    {
      "content": "Chun, chu rama chun Abraham dam laia ṭâm tla hmasa lem ti lo khawm kha, ṭâm a hung tla nâwk a. Chuongchun, Isak chu Philistin mihai lai Abimelek kuomah, Gerarah a zu feh a.",
      "reference": "INṬANNA 26:1"
    },
    {
      "content": "Chun, LALPA chu a kuomah a hung inlâr a, “Aigupta rama chun zu fe naw rawh; ram ka hril ding chea chun um rawh.",
      "reference": "INṬANNA 26:2"
    },
    {
      "content": "Hi rama hin um hri phawt la, chuongchun, i kuomah um ka ta, mal ka sâwm ding che a nih: hieng ram po po hi i kuoma le i thlahai kuomah pein i pa Abraham kuoma kân khâmna kha ka sukdet ding a nih.",
      "reference": "INṬANNA 26:3"
    },
    {
      "content": "Vâna arasi zâtin i thlahai chu la sukpung ka ta, hieng ram po po hi i thlahai kuomah la pe bawk ka tih; chun, i thlaa chun khawvêla chi tin la thawveng an tih:",
      "reference": "INṬANNA 26:4"
    },
    {
      "content": "Abraham chun ka thu a awi a, ka hrilhai, ka thupêkhai, ka thuruothai, ka dânhai khawm a zâwm lei khan,” a tih a.",
      "reference": "INṬANNA 26:5"
    },
    {
      "content": "Chuongchun, Isak chun Gerara chun umhmun a khuor tah a.",
      "reference": "INṬANNA 26:6"
    },
    {
      "content": "Chu khuoa mihai chun a nuhmei chanchin an indawn a; ama chun, “Ka farnu a nih,” a ta: a hmêl a ṭhat leiin, “Hi khuoa mihai hin Rebeka lei hin mi that rawi an tih,” tiin, “Ka nuhmei a nih,” a ti ngam naw a nih.",
      "reference": "INṬANNA 26:7"
    },
    {
      "content": "Chutaka chun sâwttak a um hnungin, Philistin mihai lal Abimelek chun tukvera inthawkin a hei thlîr a; chun, ngai ta, Isak chun a nuhmei Rebeka chu ân saipui lai a hei hmuh a.",
      "reference": "INṬANNA 26:8"
    },
    {
      "content": "Chuongchun, Abimelekin Isak chu a ko a, “Ngai ta, i nuhmei a ni ngei hi, iengdinga ‘Ka farnu a nih,’ i ti am a na?” a tih a. Isak chun a kuomah, “Ama leiin thi rawi ka tih ka ti lei a nih,” a tih a.",
      "reference": "INṬANNA 26:9"
    },
    {
      "content": "Abimelek chun, “Kan chunga i thilthaw hi iengtizie am a na? Mihai laia mi tukhawmin i nuhmei hi an lo zâlpui el thei i sawnnaw; chuong- chun, kan chunga hin thiemnawna i hung intlungtir a ni ding a nih,” a ta.",
      "reference": "INṬANNA 26:10"
    },
    {
      "content": "Abimelek bawk chun, “Tu- khawm ama hi amanih, a nuhmei hi amanih tâwk tâwk chu sukhlum ngei ding a nih,” tiin, mi po po chu thu a pêk a.",
      "reference": "INṬANNA 26:11"
    },
    {
      "content": "Chun, Isak chun chu rama chun bu a chîng a, chu kum chun a let za a hmuh a. LALPAIN ama chu mal a sâwm a,",
      "reference": "INṬANNA 26:12"
    },
    {
      "content": "chuongchun, mi chu a hung hausa ta hleh a, nasataka mi neinung hung ni rau khawpin a hung lien ta duok duok a.",
      "reference": "INṬANNA 26:13"
    },
    {
      "content": "Berâm ruolhai, ran ruolhai a nei a, sûnghai tamtak a nei bawk a; chuongchun, Philistin mihai chun an thîk tah a.",
      "reference": "INṬANNA 26:14"
    },
    {
      "content": "A pa Abraham dam laia a siehlawhaiin tuisunsuo an cho po po khawm chu Philistin mihai chun an nel a, pilin an vur bit ta vawng el a.",
      "reference": "INṬANNA 26:15"
    },
    {
      "content": "Chun, Abimelekin Isak kuom- ah, “Keini nêkin i hrât lem sih a, kan kuoma inthawk hin fe hmang dai rawh,” a tih a.",
      "reference": "INṬANNA 26:16"
    },
    {
      "content": "Chuongchun, Isak chu chutaka inthawk chun a suok a, Gerar ruomah a puon in a zar a, chutaka chun umhmun a khuor a.",
      "reference": "INṬANNA 26:17"
    },
    {
      "content": "Chun, Isak chun a pa Abraham dam laia an tuisunsuo chohai chu a cho nâwk a; Abraham thi hnung khan Philistin mihai chun an lo nel tâwl ta sih a; chun, a pain a lo inbûk ta ang pei khan an hming chu ân bûk a.",
      "reference": "INṬANNA 26:18"
    },
    {
      "content": "Isak siehlawhai chun ruomah an cho a, chutaka chun tuisunsuo hnâr nei an hmu ta hlau a.",
      "reference": "INṬANNA 26:19"
    },
    {
      "content": "Gerar ranpuhai chun, “Tui hi kan ta a nih,” tiin Isak ranpuhai chu an insêlpui a: chuonga ama leh an insêl leiin tuisunsuo hminga chun Esek ân bûk tah a.",
      "reference": "INṬANNA 26:20"
    },
    {
      "content": "Tuisunsuo dang an cho nâwk a, chu khawm chu lâkpêk tumin an insêlpui nâwk a; chuongchun, a hmingah Sitna ân bûk a.",
      "reference": "INṬANNA 26:21"
    },
    {
      "content": "Chutaka inthawk chu ân tâwl a, tuisunsuo dang a cho nâwk a: chu ruok chu chu lâkpêk tumin an insêlpui ta nawh a: chuongchun, “Tuhin chu LALPAIN hmun lientak a mi siempêk tah a, hi rama hin chi tamtak thla tâng ei tih,” tiin, a hmingah Rehoboth ân bûk a.",
      "reference": "INṬANNA 26:22"
    },
    {
      "content": "Chutaka inthawk chun Beer- sebaah a hang feh a.",
      "reference": "INṬANNA 26:23"
    },
    {
      "content": "Chu zân ngei chun LALPA chu a kuomah a hung inlâr a, “Kei hi i pa Abraham Pathien chu ka nih, ṭi naw rawh, i kuomah ka um annâwm, mal sâwm ka ti cheh a, ka siehlaw Abraham leiin i thlahai chu ka la sukpung ding a nih,” a tih a.",
      "reference": "INṬANNA 26:24"
    },
    {
      "content": "Chuongchun, chutaka chun mâichâm a siem a, LALPA hming a lam a, chutaka chun a puon in a zar bawk a. Chun, Isak siehlawhai chun chutaka chun tuisunsuo an cho nâwk a.",
      "reference": "INṬANNA 26:25"
    },
    {
      "content": "Chun, Gerara inthawkin Abimelek chu ama thurâwntu Ahuzzath le a sipai hotu Phikol leh a kuomah an feh a.",
      "reference": "INṬANNA 26:26"
    },
    {
      "content": "Isak chun an kuomah, “In mi theida a in kuoma inthawkin in mîn fe hmangtir sih a, iengdinga ka kuoma hung am in nih a?” a tih a.",
      "reference": "INṬANNA 26:27"
    },
    {
      "content": "Anni chun a kuomah, “LALPA chu i kuomah a um ti chiengtakin kan hriet a: chuongchun, ei kârah, keini le nangma kâr ngeia hin inkhâmna um sienla, i kuomah thu mîn thlungtir la kan ti a nih:",
      "reference": "INṬANNA 26:28"
    },
    {
      "content": "i pawi iengkhawm kan tâwk nawh a, thil ṭha bak naw chu i chunga hrim iengkhawm kan thaw nawh a, tlangtaka kan infetir el che ang khan, nang khawma kan sietna ding hrim i thaw nawna dingin: tuhin nang chu LALPA malsâwmna dawngtu i ni ta hi,” an tih a.",
      "reference": "INṬANNA 26:29"
    },
    {
      "content": "Chuongchun, an ta dingin ruoi an ṭheh a, an fâkin an dâwn tah a.",
      "reference": "INṬANNA 26:30"
    },
    {
      "content": "Zîngtieng chun inhmatakin an tho a, ṭawng an inkhâm tuoh a. Chun, Isakin anni chu ân fetir tah a, a kuoma inthawk chu lungmuongtakin an suok tah a.",
      "reference": "INṬANNA 26:31"
    },
    {
      "content": "Chu ni le le chun Isak sie- hlawhai chu an hung a, an tuisunsuo cho chanchin an hung hril a, a kuomah, “Tui kan hmu tah,” an tih a.",
      "reference": "INṬANNA 26:32"
    },
    {
      "content": "Chu tuisunsuo chu Shiba ân bûk a: chuleiin, chu khaw hming chu tu chen hin Beer-seba a ni zing.",
      "reference": "INṬANNA 26:33"
    },
    {
      "content": "Chun, Esau chu kum sâwmli mi a niin Hit mi Beeri naunu Judith le Hit mi Elon naunu Basemath nuhmeiah a nei a;",
      "reference": "INṬANNA 26:34"
    },
    {
      "content": "chuonghai chu Isak le Rebeka lungril sukrimsitu an nih.",
      "reference": "INṬANNA 26:35"
    }
  ],
  "version": "HMARCLBSI",
  "reference": "INṬANNA 26 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}