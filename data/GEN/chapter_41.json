{
  "verses": [
    {
      "content": "Chun, kum hni zet hnungah Pharao chun mang a nei a: Nile vadung panga hin a lo ngir a.",
      "reference": "INṬANNA 41:1"
    },
    {
      "content": "Bâwngpui pasari naltak tak, thâutak tak tuia inthawka hung suok a, phairuong laia tla hi a hmuh a.",
      "reference": "INṬANNA 41:2"
    },
    {
      "content": "Chun, bâwngpui dang pasari ber- tak tak, chêrtak tak hi tuia inthawk bawka an hnunga hung suok ve chu a hmuh a, bâwngpui danghai kâwlah vadung panga chun an lo ngîr a.",
      "reference": "INṬANNA 41:3"
    },
    {
      "content": "Chun, bâwngpui bertak tak, chêrtak tak chun bâwngpui naltak tak, thâutak tak chu an fâk zo el tah a. Chun, Pharao chu a ṭhang tah a.",
      "reference": "INṬANNA 41:4"
    },
    {
      "content": "Chun, a hang in nâwk a, mang a nei nâwk chun, bu kûng khata hin vui sari lientak tak, ṭhatak tak an hung suok a.",
      "reference": "INṬANNA 41:5"
    },
    {
      "content": "Chu hnunga chun vui sari chitê te khawsak thliin a mût ṭâwl bir berhai chu an hung suok nâwk a.",
      "reference": "INṬANNA 41:6"
    },
    {
      "content": "Chun, vui chitê têhai chun vui sari lientak tak, ṭhatak takhai chu an lem zo el tah a. Chun, Pharao chu a ṭhang a, a mang a lo ni zing el ti a hriet a.",
      "reference": "INṬANNA 41:7"
    },
    {
      "content": "Chun, zîngtieng chun a lungin- zîng ta hle el a; chuongchun, mi a tir a, Aigupta rama mitvaidawithiem po po le mivar po po chu a ko a; Pharao chun a mang chu a lo hril tâwl a: nisienlakhawm, Pharao hrilfie thei tukhawm an um nawh a.",
      "reference": "INṬANNA 41:8"
    },
    {
      "content": "Chun, uoin pe hotu tak chun Pharao kuomah, “Vawisûn hin ka suksuolzie ka hriet suok tah:",
      "reference": "INṬANNA 41:9"
    },
    {
      "content": "Pharao a siehlawhai chungah a lunginsen a, vêngtu pâwl hotu ina chun kei le bei siem hotu tak chu a mîn tângtir a;",
      "reference": "INṬANNA 41:10"
    },
    {
      "content": "Chun, kei le ama chun zân khatah mang kan nei a, mang umze tum ve ve a nih kan nei chu.",
      "reference": "INṬANNA 41:11"
    },
    {
      "content": "Chutaka chun kan kuoma vêngtu pâwl hotu siehlaw, Hebrai mi, tlangvâl pakhat a um a: ama chu kan hril a, ama chun kan manghai chu a mi hrilfie tah a, kan mang ang dungzui pei chun a mi hrilfiepêk ve veh a.",
      "reference": "INṬANNA 41:12"
    },
    {
      "content": "Chun, a mi hrilfie ang tak chun a hung um ta ngei a nih: kei chu ka sinthaw hi a mîn thawtir nâwk a, ama chu a khaihlum tah a,” a tih a.",
      "reference": "INṬANNA 41:13"
    },
    {
      "content": "Chuongchun, Pharao chun Josef chu ân kotir nghâl tah a, inhmawtakin ripa inthawk chun an ṭhuoi suok tah a; chun, ama chu ânvaw fai a, a silfên chu a thleng a, Pharao kuomah a hung lût a.",
      "reference": "INṬANNA 41:14"
    },
    {
      "content": "Chun, Pharao chun Josef kuomah, “Mang ka nei a, a hrilfie thei tukhawm an um nawh a, nangin mang hi a thu i hriet chun i hrilfie thei ti i chanchin mi hril ka lo hriet a,” a tih a.",
      "reference": "INṬANNA 41:15"
    },
    {
      "content": "Josef chun Pharao chu a dawn a, “Chu chu keimaa um a ni nawh a, Pathienin Pharao chu thlamuong- thlâktakin dawn lem a tih,” a tih a.",
      "reference": "INṬANNA 41:16"
    },
    {
      "content": "Chun, Pharaoin Josef kuomah, “Ngai ta, ka manga chun Nile vapanga hin ka lo ngîr a,",
      "reference": "INṬANNA 41:17"
    },
    {
      "content": "bâwngpui pasari naltak tak, thâutak tak hi tuia inthawk chun an hung suok a, phairuong lai hin an lo tlah a:",
      "reference": "INṬANNA 41:18"
    },
    {
      "content": "chun, bâwngpui dang pasari bertak tak, chêrtak tak le inthirtak tak, chuong ang hrima sie Aigupta ram po poa khawm ka la hmu ngai naw hi, an hnungah an hung suok veh a;",
      "reference": "INṬANNA 41:19"
    },
    {
      "content": "chun, bâwngpui bertak tak, chêrtak takhai chun bâwngpui pasari thâutak tak hung suok hmasahai chu an fâk zo el tah a.",
      "reference": "INṬANNA 41:20"
    },
    {
      "content": "Amiruokchu, an fâk zo hnung khawm chun tu khawma an fâk ti an hriet chuong nawh, a phuta ang bawk khan an la ber zing a. Chun, ka ṭhang tah a.",
      "reference": "INṬANNA 41:21"
    },
    {
      "content": "Chun, ka manga chun bu kûng khata vui sari lientak tak, ṭhatak tak hung suok ka hmu bawk a;",
      "reference": "INṬANNA 41:22"
    },
    {
      "content": "chu hnunga chun vui sari vuoi sil sel, chite te, khawsak thli imût ṭâwl bir ber hi an hung suok nâwk a:",
      "reference": "INṬANNA 41:23"
    },
    {
      "content": "chun, vui chite tehai chun vui sari ṭhatak takhai chu an lem zo el tah a. Chun, mitvaidawithiemhai chu ka hril a, nisienlakhawm, a mi hrilfie thei tukhawm an um si nawh a,” tiin a hril a.",
      "reference": "INṬANNA 41:24"
    },
    {
      "content": "Chun, Josef chun Pharao kuom- ah, “Pharao mang hi thuhmun a nih: Pathienin a thilthaw ding Pharao ân hriettir a ni chu.",
      "reference": "INṬANNA 41:25"
    },
    {
      "content": "Bâwngpui pasari ṭhatak takhai chu kum sari an nih, bu vui sari ṭhatak takhai khawm chu kum sari an ni bawk a; mang chu thuhmun a nih.",
      "reference": "INṬANNA 41:26"
    },
    {
      "content": "An hnunga bâwngpui pasari bertak tak, chêrtak tak hung suokhai chu kum sari an nih; bu vui sari a si ruok khawsak thli imût ṭâwl bir berhai khawm chu: chuong chu ṭâm kum, kum sari ding a nih.",
      "reference": "INṬANNA 41:27"
    },
    {
      "content": "Chu chu a nih Pharao kuoma ka hril kha: Pathienin a thilthaw ding Pharao ân hriettir a ni hi.",
      "reference": "INṬANNA 41:28"
    },
    {
      "content": "Aigupta ram sûng po poa hin hausakna nasatak kum sari a hung tlung ding a nih;",
      "reference": "INṬANNA 41:29"
    },
    {
      "content": "chu hnunga chun ṭâm kum, kum sari hung um nâwk a tih, chuongchun, hausakna po po kha Aigupta rama hin theinghil vawng ni tâng a tih; ṭâm chun ram hi fa se zo a tih:",
      "reference": "INṬANNA 41:30"
    },
    {
      "content": "hausakna kha a zuitu ṭâm lei chun hi rama hin hre ta naw ni hai, a nasa hle ding a ni sih a.",
      "reference": "INṬANNA 41:31"
    },
    {
      "content": "Chun, Pharao mang ân nei nawntirna che chu hi lei hi a nih, thil thaw ding chu Pathienin a sukdet a, Pathien bawkin ân tlungtir vak ding leiin.",
      "reference": "INṬANNA 41:32"
    },
    {
      "content": "Chuleiin, tuhin Pharao chun mi pakhat vartak, bengvârtak zawng suok sienla, Aigupta ram chunga hin hotuah inumtir raw se.",
      "reference": "INṬANNA 41:33"
    },
    {
      "content": "Pharaoin chu chu thaw sienla; chun, ram chunga hin hotuhai ruot sienla, hausak kum, kum sari sûng chun Aigupta ram bu hi hmun ngaa ṭheha hmun khat pei la khâwm raw hai se.",
      "reference": "INṬANNA 41:34"
    },
    {
      "content": "Anni chun chuong kum ṭhat kum hung tlung dinga bu po po chu Pharao thuneinain la khâwmin, fâk dingin khuoahai sung khâwmin vawng ṭha raw hai se.",
      "reference": "INṬANNA 41:35"
    },
    {
      "content": "Chuongchun, ṭâm leia ram hi a bohmang nawna dingin, bu chu ṭâm kum, kum sari, Aigupta rama hung tlung ding sûnga ding chun, hi ram ta ding hin inringlâwkna ding nîng a tih,” a tih a.",
      "reference": "INṬANNA 41:36"
    },
    {
      "content": "Chu thu chu Pharao le a sie- hlawhai po po chun ṭha an ti zâwng tak a nih a.",
      "reference": "INṬANNA 41:37"
    },
    {
      "content": "Chun, Pharao chun a siehlaw- hai kuomah, “Hieng ang, Pathien thlarau umna mi hi, ei hmu zo ding am a nih?” a tih a.",
      "reference": "INṬANNA 41:38"
    },
    {
      "content": "Pharao bawk chun Josef kuom- ah, “Pathienin chuong po po chu ân hriettir che leiin, nang anga bengvâr le var hrim hi an um nawh:",
      "reference": "INṬANNA 41:39"
    },
    {
      "content": "nang hi ka sûnghai chunga hotuah um i ta, ka khuoletui po po i thu thuin um a tih: lalṭhungphaa ṭhung thua chau hin nanga nêkin inlal ka tih,” a tih a.",
      "reference": "INṬANNA 41:40"
    },
    {
      "content": "Pharao bawk chun Josef kuomah, “En ta, Aigupta ram sûng po poa hin hotuah ka siem che,” a tih a.",
      "reference": "INṬANNA 41:41"
    },
    {
      "content": "Chun, Pharaoin a kuta inthawkin a hming namna kutsebi chu a phawi a, Josef kutah ân buntir a, puon zai inhmia siem silfênhai ân hâktir bawk a, a rîngah rângkachak khaidiet ân hlîtir a;",
      "reference": "INṬANNA 41:42"
    },
    {
      "content": "Chun, a tawlailîr nei pahninaa chun ân chuongtir a, a hmaa chun, “Dingṭhaṭhuon ro,” tiin an khêk pei a; chuongchun, Aigupta ram po po chunga chun hotuah a siem tah a.",
      "reference": "INṬANNA 41:43"
    },
    {
      "content": "Chun, Pharaoin Josef kuomah, “Kei Pharao ka nih, nanga thu naw chun Aigupta ram sûng po poa hin tukhawmin an kut amanih, an ke amanih inlet naw ni hai,” a tih a.",
      "reference": "INṬANNA 41:44"
    },
    {
      "content": "Chun, Pharaoin Josef hmingah Zaphenath-paneah ân bûk a: On khaw thiempu Potiphera naunu Asenath chu nuhmeiah ân neitir bawk a. Chun, Josef chu a suok a, Aigupta ram chu a fang tah a.",
      "reference": "INṬANNA 41:45"
    },
    {
      "content": "Josef chu Aigupta lal Pharao hmaa a ngîr laiin kum sâwmthum mi a nih. Chun, Josef chu Pharao kuoma inthawk chu a suok a, Aigupta ram po po chu a fang suok tah a.",
      "reference": "INṬANNA 41:46"
    },
    {
      "content": "Chun, kum ṭhat kum, kum sari sûng chun hnuoi chun hlâwktakin bu an suo hlak a.",
      "reference": "INṬANNA 41:47"
    },
    {
      "content": "Aigupta rama kum ṭhat kum, kum sari hung tlunga bu po po chu a lâk khâwm a, bu chu khuohaia chun a sung khâwm tah a; khaw tinah a vêl lova bu seng chu a sung khâwm pei a.",
      "reference": "INṬANNA 41:48"
    },
    {
      "content": "Chuongchun, Josef chun bu chu tamtak, tuisuorieta phaiphin zâtin a sung khâwm rei rui el a, ân khi khawm chu a ma ta hiel a, inkhi sêng ruol a ni ta si nawh a.",
      "reference": "INṬANNA 41:49"
    },
    {
      "content": "Ṭâm hung tlung hma chun Josef chun naupasal pahni a nei a, chuhai chu On khaw thiempu Potiphera naunu Asenath chun a neipêk a nih.",
      "reference": "INṬANNA 41:50"
    },
    {
      "content": "Josef chun a nau lutîr hminga chun Manasse a sak a, “Pathienin kân rimna po po le ka pa sûnghai chu a mîn theinghiltir ta sih a,” a tih a.",
      "reference": "INṬANNA 41:51"
    },
    {
      "content": "Chun, a nau pahnina hminga chun Ephraim a sak a, “Pathienin ka rinum tuorna rama hin chi a mîn thlatir ta sih a,” a tih a.",
      "reference": "INṬANNA 41:52"
    },
    {
      "content": "Kum ṭhat kum, kum sari, Aigupta rama hung tlung chu a hung bo tah a.",
      "reference": "INṬANNA 41:53"
    },
    {
      "content": "Chun, ṭâm kum, kum sari chu Josef hril ang takin a hung tlung phut ve tah a: ram tinah ṭâm a hung tla tah a, Aigupta ram sûng poa ruok chun fâk ding a um a.",
      "reference": "INṬANNA 41:54"
    },
    {
      "content": "Aigupta rama mi po po chu an ṭâm phingleh Pharao kuomah fâk ding hniin an khêk a. Pharao chun Aigupta mi po po kuoma chun, “Josef kuomah fe unla, a hril taphawt cheu chu thaw ro,” a tih a.",
      "reference": "INṬANNA 41:55"
    },
    {
      "content": "Ṭâm chu ram po poa a hung tla phing chun Josef chun an sung khâwmna in po po chu a hawng a, Aigupta mihai kuoma chun a zawr a: Aigupta rama chun ṭâm chu a tla nasa hleh a.",
      "reference": "INṬANNA 41:56"
    },
    {
      "content": "Chun, hnuoi chung po poa ṭâm chu a tlâk nasat hle leiin ram tina mihai chu bu inchaw dingin Aiguptaa Josef kuoma chun an hung a.",
      "reference": "INṬANNA 41:57"
    }
  ],
  "version": "HMARCLBSI",
  "reference": "INṬANNA 41 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}