{
  "verses": [
    {
      "content": "Chuong lai chun hieng hi a nih a, Juda chu a unauhai laia inthawk chu a fe thlah a, Adullam mi pakhat a hming Hira chu a zu bêl tah a.",
      "reference": "INṬANNA 38:1"
    },
    {
      "content": "Juda chun chutaka chun Kanaan mi pakhat a hming Sua naunu a hmuh a, ama chu a neia a pâwl tah a.",
      "reference": "INṬANNA 38:2"
    },
    {
      "content": "Chuongchun, ân rai a, naupasal a nei a; chun, Juda chun a hmingah Er a sak a.",
      "reference": "INṬANNA 38:3"
    },
    {
      "content": "Chun, ân rai nâwk a, naupasal a nei nâwk a; chun, a nuin a hmingah Onan a sak a.",
      "reference": "INṬANNA 38:4"
    },
    {
      "content": "Chun, naupasal a nei nâwk a, a hmingah Selah a sak a: chu chu a nei lai chun Juda chu Chezib-ah a um a.",
      "reference": "INṬANNA 38:5"
    },
    {
      "content": "Juda chun a nau lutîr Er chu nuhmei a neipêk a, a hming chu Tamar a nih.",
      "reference": "INṬANNA 38:6"
    },
    {
      "content": "Nisienlakhawm, Juda nau lutîr Er chu LALPA mithmuah mi suol a nih a, LALPAIN ama chu a sukhlum tah a.",
      "reference": "INṬANNA 38:7"
    },
    {
      "content": "Chun, Juda chun Onan kuomah, “I u nuhmei chu pâwl la, pasalhai unau thaw ding chu thawpêk la, i u ta ding chun chi thlapêk rawh,” a tih a.",
      "reference": "INṬANNA 38:8"
    },
    {
      "content": "Nisienlakhawm, Onan chun chithla ding chu ama thla a ni naw ding a nih ti a hriet a; chuongchun, a u nuhmei a pâwl po leh a u ta dinga chi thlapêk lo dingin a chi chu hnuoiah a sukthlâk hlak a.",
      "reference": "INṬANNA 38:9"
    },
    {
      "content": "A thilthaw chu LALPA mithmua chun suoltak a nih; chuleiin, ama khawm chu a sukhlum tah a.",
      "reference": "INṬANNA 38:10"
    },
    {
      "content": "Juda chun a monu Tamar kuoma chun, “Ka naupa Selah hi a puitling hmakhat chu i pa in tieng pasal nei loin lo um phawt rawh,” a tih a. “Chuong naw chun ama khawm hi a uhai angin thi rawi a tih,” a ti a nih. Chuongchun, Tamar chu a pa in tieng chun a va um tah a.",
      "reference": "INṬANNA 38:11"
    },
    {
      "content": "Chun, a nakie chun Sua naunu, Juda nuhmei chu, a thih a; chun, a ngai a hung bo a, Timnaa berâm hmul vawtuhai kuom tieng chun ama le a ruolpa Adullam mi Hira chu an hang feh a.",
      "reference": "INṬANNA 38:12"
    },
    {
      "content": "Chun, Tamar chu, “I tarpupa chu a berâm hmul vaw dingin Timnaah a hang fe ding a nih,” ti hril a nih a.",
      "reference": "INṬANNA 38:13"
    },
    {
      "content": "Ama chun a pasal sûnna silfênhai chu a hlîp a, inkhumna puonin ân khum a, ân tuom tlat a, Timna lampuia Enaim kul kawt- khâra chun a lo ṭhung a: Selah chu a puitling ta sih a, a pa chun a nuhmei dingin ân neitir naw zo a ni tah ti a hriet sih a.",
      "reference": "INṬANNA 38:14"
    },
    {
      "content": "Chun, Judain ama chu a hmuin nawchizawr amanih a sâwn a, a hmai chu ân khum tlat sih a.",
      "reference": "INṬANNA 38:15"
    },
    {
      "content": "Chuongchun, lampui sîra nu- hmei tieng chu a va pan a, “Hung ta, lunginsiettakin zâl hmunkhat ei tih,” a tih a; a mo kha a nih ti a hriet si nawh a. Ama chun, “I mi zâlpui chun iengam mi pêng i ta?” a tih a.",
      "reference": "INṬANNA 38:16"
    },
    {
      "content": "Ama chun, “Ran ruol laia kêlte inphur ka ti che,” a tih a. Chun, ama chun, “Chu chu i mi hung inphur hmaa lo hrên ding iemani bêk i mi pêk ding?” a tih a.",
      "reference": "INṬANNA 38:17"
    },
    {
      "content": "Ama chun, “Hrên ding ieng am pêng ka ti cheh a?” a tih a. Amanu chun, “I hming namna le i hrui, i hmawl chawi le khan,” a tih a. Chuongchun, a pêk a, a zâlpui tah a; chun, amaa inthawk chun nau a vawn tah a.",
      "reference": "INṬANNA 38:18"
    },
    {
      "content": "Chun, a tho a, a inkhumna puon chu a hlîp a, a hmeithaina silfênhai chu ân bel nâwk tah a.",
      "reference": "INṬANNA 38:19"
    },
    {
      "content": "Chun, Judain a thil hrên chu nuhmei kuta inthawk la dingin a ruolpa Adullam mi kutah kêlte chu ân phur a, nisienlakhawm, ama chun a va hmu zo nawh a.",
      "reference": "INṬANNA 38:20"
    },
    {
      "content": "Chuongchun, nuhmei umna laia mihai kuoma chun, “Lampui sira Enaima nawchizawr um kha khaw lai am a um ta leh?” tiin ân dawn a. Anni chun, “Nawchizawr hrim hitaka hin an um nawh ie,” an tih a.",
      "reference": "INṬANNA 38:21"
    },
    {
      "content": "Chuongchun, Juda kuoma chun a kîr nâwk a, “Ama chu ka hmu zo nawh, a hmuna mihai khawmin, ‘Nawchizawr hrim hitaka hin an um nawh,’ an lo ti bawk a,” a tih a.",
      "reference": "INṬANNA 38:22"
    },
    {
      "content": "Juda chun, “Nei sawng el raw se, chuong naw chun muolpho rawi ei tih, en ta, hi kêlte hi kân phur a, ama i hmu zo si nawh a,” a tih a.",
      "reference": "INṬANNA 38:23"
    },
    {
      "content": "Thla thum vêl amani hnunga chun Juda chu, “I monu Tamar chun tlangvâl a dit a, chunawa khawm, ngai ta, sâwn a pai nghe nghe annaw,” tiha hril a nih a. Juda chun, “Ṭhuoi suok unla, raw hlumin um raw se,” a tih a.",
      "reference": "INṬANNA 38:24"
    },
    {
      "content": "Chun, an ṭhuoi suok chun Tamar chun, “Hi thil neitupaa inthawk hin a nih nau ka vawn chu,” tiin, a tarpupa kuoma chun mi a tir a; ama bawkin, “Lunginsiettakin hieng hming namna hai, hrui hai, hmawl hai hi tu ta am a nih en chieng ta khai,” a ti bawk a.",
      "reference": "INṬANNA 38:25"
    },
    {
      "content": "Juda chun chuong thil chu ama ta a nih ti a hriet a, “Ama chu keia nêkin a fel lem a nih, ama chu ka naupa Selah chu kân neitir ta si nawh a,” a tih a. Chun, Juda chun ama chu a pâwl nâwk ta dêr nawh a.",
      "reference": "INṬANNA 38:26"
    },
    {
      "content": "Chun, nauhain a se laiin, ngai ta, a sula chun inphîr an lo um a.",
      "reference": "INṬANNA 38:27"
    },
    {
      "content": "A nau pakhat chun a kut a hung pur dawk a; chuongchun, nau dawm mi chun, “Hi hi a suok hmasa lem a ni hi,” tiin a chel a, a kuta chun pat sen ân buntir a.",
      "reference": "INṬANNA 38:28"
    },
    {
      "content": "A kut chu a kei lût nâwk lai chun, ngai ta, a unau chu a hung suok tah a; chuongchun, nau dawmtu chun, “Iengdinga suokna ding insiem am i nih a?” a tih a, chuleiin, a hmingah Perez an sak a.",
      "reference": "INṬANNA 38:29"
    },
    {
      "content": "Chu hnunga chun a unau pat sen bun kha a hung suok ve a, a hmingah Zera an sak a.",
      "reference": "INṬANNA 38:30"
    }
  ],
  "version": "HMARCLBSI",
  "reference": "INṬANNA 38 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}