{
  "verses": [
    {
      "content": "Chun, Jakob chu a hang dâk a, a thlîr a, Esau, a mi za lihai le hung chu a hmuh a. Chuongchun, a nauhai chu Leah kuoma dâm, Rakil kuoma dâm, suoknuhai pahni kuoma dâm a sem diet diet a.",
      "reference": "INṬANNA 33:1"
    },
    {
      "content": "Suoknuhai le an nauhai chu a hmatâwng takah, Leah le a nauhai chu a dawtah, Rakil le Josef chu a nuhnung takah a sieh a.",
      "reference": "INṬANNA 33:2"
    },
    {
      "content": "Ama chu an hmaa chun a feh a, a unaupa kuom tieng pana a fe chun a kuom a tlung hmain, vawisari hnuoi sikin chibai a bûk hman a.",
      "reference": "INṬANNA 33:3"
    },
    {
      "content": "Chun, Esau chu ama lâwm dingin a tlân a, a kuoh a, a ir a suktuoh a, a fâwp a; chun, an ṭap ve ve tah a.",
      "reference": "INṬANNA 33:4"
    },
    {
      "content": "Esau chu a hang dâk a, nuhmeihai le naupanghai chu a hmuh a, “I ṭhuoihai hi tuhai am an nih a?” a tih a. Ama chun, “Pathienin lunginsiettaka i siehlaw kuoma a pêk naupanghai an ni hi,” a tih a.",
      "reference": "INṬANNA 33:5"
    },
    {
      "content": "Chuongchun, suoknuhai chu an nauhai le chun an hung hnai a, an kûn a,",
      "reference": "INṬANNA 33:6"
    },
    {
      "content": "Leah khawm a nauhai le chun an hung hnai a, an kûn a; chu hnunga chun Rakil le Josef chu an hung hnai a, an kûn veh a.",
      "reference": "INṬANNA 33:7"
    },
    {
      "content": "Esau chun, “Ran ruol ka întuokpui zozaihai kha ieng i tina am a nih a?” a tih a. Jakob chun, “Ka lalpa, i lunginsietna ka hmu theina dingin ka ti a nih,” a tih a.",
      "reference": "INṬANNA 33:8"
    },
    {
      "content": "Chun, Esau chun, “Kei khawmin ka hau ie, ka sangpa, i nei po po chu i ta ni raw se,” a tih a.",
      "reference": "INṬANNA 33:9"
    },
    {
      "content": "Jakob chun, “Ni lo e, i mi lunginsiet thei chun lunginsiettakin ka lâwmman hi mi pawmpêk rawh: Pathien hmêl hmu angin i hmêl ka hmuh a, ka chungah i lâwm sih a.",
      "reference": "INṬANNA 33:10"
    },
    {
      "content": "Pathienin a mi lunginsiet a, ka nei ṭeu leiin lunginsiettakin ka thil hung pêk che hi chu pawm rawh,” a tih a. Chuong ang chun a thlêm a, ama chun a pawm tah a.",
      "reference": "INṬANNA 33:11"
    },
    {
      "content": "Chun, Esau chun, “Hung rawh fêng ei tih, hma ṭhuoi pêk ka ti che,” a tih a.",
      "reference": "INṬANNA 33:12"
    },
    {
      "content": "Jakob chun a kuomah, “Nau- panghai hi an la chîn a, berâm ruol le ran ruol ka kuoma umhai khawm hi te ṭhuoi an nih ti ka lalpain i hriet a; ni khat chau khawm khal hrât taluo inla, ran ruol po po hi thi vawng el an tih.",
      "reference": "INṬANNA 33:13"
    },
    {
      "content": "Ka lalpa, lunginsiettakin i siehlaw hmaa hin fe la, kei chu Seir tlângah ka lalpa kuom ka tlung hmakhat chu, ka hmaa ran fe hi an fe thei tâwk ang peiin le, naupanghai fe thei tâwk ang peiin, damtein hung sawm lem ka tih,” a tih a.",
      "reference": "INṬANNA 33:14"
    },
    {
      "content": "Chun, Esau chun, “Ka kuoma um mi ṭhenkhathai bêk hi mâksan- pêk ka ti che aw,” a tih a. Ama chun, “Iengding kherin am ie? ka lalpa, i lunginsietna mîn hmutir el rawh,” a tih a.",
      "reference": "INṬANNA 33:15"
    },
    {
      "content": "Chuongchun, Esau chu chu ni ma chun Seir tlâng tieng panin a kîr nâwk tah a.",
      "reference": "INṬANNA 33:16"
    },
    {
      "content": "Chun, Jakob chu Sukkoth-ah a feh a, ama ta dingin in a bâwl a, a ranhai ta dingin bûk a bâwl bawk a; chuleiin, chu hmun hming chu Sukkoth an ti tah a.",
      "reference": "INṬANNA 33:17"
    },
    {
      "content": "Chun, Jakob chu Paddan-aram rama inthawka hungin, Kanaan rama um Sekem khuo chu himtakin a tlung a, khawhnâwma chun a puon in a zar tah a.",
      "reference": "INṬANNA 33:18"
    },
    {
      "content": "A puon in zarna hmun chu Sekem pa Hamor nauhaia inthawkin tangka zain ân châwk a.",
      "reference": "INṬANNA 33:19"
    },
    {
      "content": "Chutaka chun mâichâm a siem a, a hmingah El-elohe-Israel ân bûk a.",
      "reference": "INṬANNA 33:20"
    }
  ],
  "version": "HMARCLBSI",
  "reference": "INṬANNA 33 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}