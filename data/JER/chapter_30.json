{
  "verses": [
    {
      "content": "Jeremia kuoma LALPA thu hung tlung chun hieng hin a tih:",
      "reference": "JEREMIA 30:1"
    },
    {
      "content": "“LALPA Israel Pathien chun hieng hin a tih: I kuoma thu ka hrilhai po po chu lekhabuah ziek rawh.",
      "reference": "JEREMIA 30:2"
    },
    {
      "content": "Ngai ta, nihai chu a hung tlung ta sih a, LALPA chun a tih; Ka mi Israelhai le Juda sal intângna chu inlêt nâwk tâng ka ta, LALPA chun a tih: an thlatuhai kuoma ram ka pêka chun hung inkîrtir nâwk ka ta, hluong an tih,” tiin.",
      "reference": "JEREMIA 30:3"
    },
    {
      "content": "Juda chungthua le Israel chung- thua LALPAIN thu a hrilhai chu hieng hi an nih,",
      "reference": "JEREMIA 30:4"
    },
    {
      "content": "“LALPA chun hieng hin a tih: Thlamuongna ni loin, ṭitna le inthin râwl ka hriet a.",
      "reference": "JEREMIA 30:5"
    },
    {
      "content": "Tuhin indawn unla, en vêl ta u, pasal nauhasea na an um hlak am? Iem a tih a nuhmei nauhase nat tuor ang hrieu a, pasal tin chu a kuthai a kâwnga innghata, mi tin hmai chu dâng vawnga ka hmu hi?",
      "reference": "JEREMIA 30:6"
    },
    {
      "content": "Ahei, chu ni chu a ropui sih a, chu ang hrim chu a um nawh a, Jakob buoina hun ngei chu a ni el a nih; nisienlakhawm, chutaka inthawk chun sansuokin um a tih.",
      "reference": "JEREMIA 30:7"
    },
    {
      "content": "Chun, chu nia chun hieng hi hung nîng a ta, sipaihai LALPA chun a tih: I rînga inthawk chun rîngkawl chu sukthliek ka ta, i hruihai chu suktan bawk ka tih; chuongchun, mi hmêlmakhai chun ama rawng chu bâwlpêk ta naw ni hai;",
      "reference": "JEREMIA 30:8"
    },
    {
      "content": "amiruokchu, LALPA an Pathien rawng le, an lal David an kuoma ka tungding ding chu a rawng bâwl lem tâng an tih.",
      "reference": "JEREMIA 30:9"
    },
    {
      "content": "Chuleiin, Aw Jakob, ka siehlaw, ṭi naw rawh, LALPA chun a tih: Aw Israel, beidawng bawk naw rawh, ngai ta, ram hlataka inthawkin ka sandam ding che a ni sih a, i thlahai chu an sal intângna rama inthawkin sandam bawk ka tih; chuongchun, Jakob chu hung kîr a ta, nuomsa le to ṭawk ṭawkin um a tih, tukhawma sukṭi ta naw ni hai.",
      "reference": "JEREMIA 30:10"
    },
    {
      "content": "Nangma sandam ding chein i kuomah ka um sih a, LALPA chun a tih: nang ka sukdarna tieng chea hnamhai po po tâwpna letdêr chu siem ka ta, nang ruok chu suktâwp letdêr naw ning che; amiruokchu, rorêlnain sukdik lem ka ti cheh a, hrem loin ieng kawnga khawm mâk- san naw ning che.",
      "reference": "JEREMIA 30:11"
    },
    {
      "content": "“LALPA chun hieng hin a ti sih a: I natna chu sukdam theilo a na, i hliemna chu a nasa êm êm a.",
      "reference": "JEREMIA 30:12"
    },
    {
      "content": "Tuoma i um theina dingin tukhawma i chungthuah an ṭan naw cheh a, sukdamna damdawi i nei naw a nih.",
      "reference": "JEREMIA 30:13"
    },
    {
      "content": "Nangma hmangaituhai po po che hlaka an theinghil cheh a; an zawng ta naw cheh a: mi rilo hremna le hmêlma inhliemna chun kân hliem si cheh a, i suolnahai an pung pei lei chun i khawhlona chu a nasa hle sih a.",
      "reference": "JEREMIA 30:14"
    },
    {
      "content": "I natna lei chun ieng dinga khêk am i na? I natna chu sukdam theilo a nih, i suolnahai chu an hung pung pei leiin, i khawhlona chu a nasa hle sih a, hieng thilhai hi i chungah ka thaw a ni hi.",
      "reference": "JEREMIA 30:15"
    },
    {
      "content": "Chuong lei chun nangma fazotu po pohai chu fâkzoin um an ta; i hmêlmahai po po chu, anni mi tin el chu salah intâng an tih; chun, nang- ma suksetu che chu suksietin um a ta; râllâka latu che po po chu râllâkah pe bawk ka tih.",
      "reference": "JEREMIA 30:16"
    },
    {
      "content": "Hrisêlna pe nâwk ka ti che a, i hliemnahai chu sukdampêk ka ti che, LALPA chun a ti sih a; ‘Zion hi a nih, tukhawma an pawisak naw chu,’ tiin, nang chu hnam ṭawphnawk an inbûk che leiin.",
      "reference": "JEREMIA 30:17"
    },
    {
      "content": "LALPA chun hieng hin a tih: Ngai ta u, Jakob puon in sal intângna chu inlêt nâwk ka ta; a chêngna hmunhai chu lunginsiet ka tih: chun, a dêng pâwng chung ngeiahai chun khawpui chu bâwl nîng a ta, lal in ropui khawm chu chutaka a um dân pângngai ang bawkin um a tih.",
      "reference": "JEREMIA 30:18"
    },
    {
      "content": "Annia inthawk chun lâwmthu hrilnahai siem a ta, hlimna siem- tuhai râwl ri le chun: chun, anni chu sukpung ka ta, tlâwm naw ni hai: chun, anni chu chawimawi bawk ka ta; chîn naw ni hai.",
      "reference": "JEREMIA 30:19"
    },
    {
      "content": "An thlahai khawm chu kha hmaa ang bawk kha nîng an ta, an inkhâwmpui khawm ka hmaa chun indin nîng a ta, anni nêksâwrtu po pohai chu hrem pei ka tih.",
      "reference": "JEREMIA 30:20"
    },
    {
      "content": "Chun, an lal chu anni laia mi ngei nîng a ta, an rorêltu khawm chu anni laia inthawka hung suok ngei nîng a tih; chun, ama chu hung hnai dingin siem ka ta, ka kuom chu hung hnai a tih: Tu am a na, keima mi hung hnai dinga huoina nei chu? LALPA chun a ti sih a.",
      "reference": "JEREMIA 30:21"
    },
    {
      "content": "Chuongchun, ka mihai nîng in ta, kei chu in Pathien nîng ka tih.",
      "reference": "JEREMIA 30:22"
    },
    {
      "content": "Ngai ta u, LALPA thlipui chu, a lunginsenna ngei chu, a fe suok a, mûtthieltu thlipui chu: mi rilo lu chunga chun hrâng a tih.",
      "reference": "JEREMIA 30:23"
    },
    {
      "content": "A thaw hmakhat chun LALPA lunginsenna chu hung kîr nâwk ta naw nih a; a lungrila a tum chu a thaw hmakhat chun: hi hnung tieng nihaia chun la hrieng in tih,” tiin.",
      "reference": "JEREMIA 30:24"
    }
  ],
  "version": "HMARCLBSI",
  "reference": "JEREMIA 30 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}