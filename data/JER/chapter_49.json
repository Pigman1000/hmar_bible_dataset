{
  "verses": [
    {
      "content": "Ammon thlahai chungchâng thu chu: LALPA chun hieng hin a tih: “Israel hin naupasal a nei naw a ni maw? Rohluotu ding a nei naw maw? Chuong a ni si chun ieng dinga Milkom hin Gad hi a nei a, a mihai chu khawpuia hai chun chêng am an nih a?",
      "reference": "JEREMIA 49:1"
    },
    {
      "content": "Chuleiin, ngai ta u, nihai chu a hung tlung mêk, LALPA chun a tih: Ammon thlahai Rabba chunga chun indona ṭhâwnglâwk ri chu hriet ngei dingin inumtir ka ta; chuongchun, râusan hmun pâwng el hung nîng a ta; a naunuhmeihai chu meiin kâng an tih; chuongchun, ama lo neitu chu Israel chun nei ve thung a ta, LALPA chun a tih.",
      "reference": "JEREMIA 49:2"
    },
    {
      "content": "Aw Hesbon ṭap inrûm rawh, Ai chu suksiet a ni ta sih a; nangni Rabba naunuhai, khêk unla, saiip puon inbel unla, ṭap unla, a daihai laia chun hnungtieng hmatieng tlân inlawn ro; Milkom chu a thiempuhai leh a rorêltuhai leh sala intâng dingin a fe ding a ni sih a.",
      "reference": "JEREMIA 49:3"
    },
    {
      "content": "Iengdinga phairuomahai chun în chawimawi am a na? I phairuomhai chu an luonghmang zo tah, Aw nang naunu hnungtawl, ‘Tu am ka kuomah hung a ta?’ tia mâni rohai ringtu.",
      "reference": "JEREMIA 49:4"
    },
    {
      "content": "Ngai ta, i chunga chun ṭitna ka hung intlungtir ding a nih, sipaihai PATHIEN, Lalpa chun a tih: i vêla umhai po poa inthawk chun inumtir ka ta; mi tin chu hnawt suok letdêr an ti cheu a, ân vâkhmang tahai chu kei khâwmtu ding tukhawm um naw ni hai.",
      "reference": "JEREMIA 49:5"
    },
    {
      "content": "Nisienlakhawm, Ammon thlahai sal intângna chu hung la kîr nâwk ka tih, LALPA chun a tih” tiin.",
      "reference": "JEREMIA 49:6"
    },
    {
      "content": "Edom chungthu, Sipaihai LALPA chun hieng hin a tih: “Temana chun varna a um ta naw a ni maw? Mi vara inthawka thurâwn an bohmang ta a ni maw? An varna chu a bohmang a ni ta maw?",
      "reference": "JEREMIA 49:7"
    },
    {
      "content": "Tlân hmang unla, hnung kîr unla, chêng inthûk unla, Aw Dedan hluotuhai, ama chunga chun Esau lunginzîngna chu ka hung intlungtir ding a ni sih a, ama ka hrem hun ngei chu.",
      "reference": "JEREMIA 49:8"
    },
    {
      "content": "Grêp ra lotuhai chu i kuomah hung hai sienla, grêp hmu ṭhel ṭhenkhat an mâksan naw ding maw? Zânah inru hung sienla, an dittâwk an nei hmakhat chu an suksiet naw ding maw?",
      "reference": "JEREMIA 49:9"
    },
    {
      "content": "Esau chu ruoka ka sie a na, ân bîkna hmunhai chu ka suklangpêk a, ama le ama chu inthup thei naw nih; a chi chu suksiet a na, a unauhai le a tuolbâwmhai le, ama chu a um ta nawh.",
      "reference": "JEREMIA 49:10"
    },
    {
      "content": "I nau pa bohai kha mâksan la, keiin hringin hlâng ka tih; chun, i hmeithai khawm chun mi ring bawk raw se.",
      "reference": "JEREMIA 49:11"
    },
    {
      "content": "“LALPA chun hieng hin a ti sih a: Ngai ta u, an kuoma no dâwn phâk nawhai chun dâwn ngei ngei an ta; anleh nang chu hrem lo dinga um hrim hrim am i nih? Hrem lo ni naw tawp i tih; i dâwn ve ngei ngei ding a nih.",
      "reference": "JEREMIA 49:12"
    },
    {
      "content": "Keima insâlin kân khâm ta sih a, LALPA chun a tih: Bozra chu makti ding el nîng a ta, thusekawk, suksieta um, ṭawngsephur nîng a tih; chun, chutaka khawpuihai po po chu kumkhuoa sie ni bawk an tih.",
      "reference": "JEREMIA 49:13"
    },
    {
      "content": "LALPA kuoma inthawkin chan- chin lâwmum ka hriet a; ‘Nangni le nangni hung inkhâwm unla, ama hung do unla, indonaah hung tho ro,’ tiin, aiawtu pakhat chu hnamhai laia chun tir a nih.",
      "reference": "JEREMIA 49:14"
    },
    {
      "content": "Ngai ta, hnamhai laia a china le, mihai laia hmusitumah ka siem ta cheh a.",
      "reference": "JEREMIA 49:15"
    },
    {
      "content": "I ṭiumna chungthua chun, i lungril chapona chun a hlêm che a nih; Aw nang lungpui kak kârhaia chêngtu, muol insângnahai cheltu: i bu chu mupui bu anga insânga chun sep la khawm, chutaka inthawk chun ka hung sukhnuoi ding che a nih, LALPA chun a tih.",
      "reference": "JEREMIA 49:16"
    },
    {
      "content": "“Chun, Edom khawm chu maktia um ding el ni bawk a ta, mi a fe khêltu tinhai chun mak tîng an ta; a sietna po poa chun inchek an tih.",
      "reference": "JEREMIA 49:17"
    },
    {
      "content": "Sodom le Gomorra le chu kâwl vêla khawpuihai suksiet ang khan, chutaka chun tukhawm chêng naw ni hai, tukhawm inzinah va fe bawk naw ni hai, LALPA chun a tih.",
      "reference": "JEREMIA 49:18"
    },
    {
      "content": "Ngai ta u, ama chu tlatna hmun pângngaia chun Jordan vadung fâwna inthawk chun sakeibaknei ang elin hung a ta; amiruokchu, ama kuoma inthawk chun intlânsiettir vak ka tih; chun, mi tukhawm thlang- a um chu, ama chunga chun ruot ka ta, tu am keia ang an um a? Tuin am hun mi ruotpêk a ta? Berâmpu ka hmaa ngîr ding chu tu am a na?",
      "reference": "JEREMIA 49:19"
    },
    {
      "content": "Chuleiin, Edom khaw chung- thua LALPAIN thurâwn a ilâktak le, a thiltum, Teman hluotuhai chunga lo tum ta chu lo ngai ta u; matheiloin, anni chu ran ruol têhai hnûk hmangin um ngei ngei an ta an chêngna chu anni irâusanin siempêk a tih.",
      "reference": "JEREMIA 49:20"
    },
    {
      "content": "An tlûk ria chun hnuoi chu ân thin a; an khêk ri chu Tuipui Sena chun hriet a na.",
      "reference": "JEREMIA 49:21"
    },
    {
      "content": "Ngai ta u, hung suok a ta, mu- pui angin vuong a tih, chun, a thlahai chu Bozra chunga chun phar a ta; chun, chu nia chun Edoma mi thil- thawtheihai lungril chu nuhmei na tuor lai lungril ang nîng a tih” tiin.",
      "reference": "JEREMIA 49:22"
    },
    {
      "content": "Damaska chungthu chu. Hamath chu ân zak, Arpad leh; chan- chin ṭha lo an lo hriet a, an intuihmang ta si a; tuisuoriet infâwn re thei lo angin an buoi a.",
      "reference": "JEREMIA 49:23"
    },
    {
      "content": "Damaska chu a hung hrât nawh a, tlân hmang dingin ân her a; inthinnain ama chu a man a; thuok- dawngna le lungngaium chun ama a chel tlat tah a; nuhmei nauhase nat tuor ang elin.",
      "reference": "JEREMIA 49:24"
    },
    {
      "content": "Iengtiziea inpâkna khawpui, ka hlimna khawpui hi nghatsana um am a na?",
      "reference": "JEREMIA 49:25"
    },
    {
      "content": "Chuleiin, a tlangvâlhai chu a kawtthlêrahai chun tlûng an ta, chu ni chun indo mihai po po khawm chu sukto ṭawk ṭawk nîng an tih, sipaihai LALPA chun a tih.",
      "reference": "JEREMIA 49:26"
    },
    {
      "content": "Damaska banga chun mei sêm ka ta, Benhadad lal inhai khawm chu kâng hmang vawng a tih.",
      "reference": "JEREMIA 49:27"
    },
    {
      "content": "Kedar le Hazor ram Babulon lal Nebukadnezzarin a rûnhai chungthu chu. LALPA chun hieng hin a tih: “Tho unla, Kedara chun hang fe ro, saktienga thlahai chu hang sukse ro.",
      "reference": "JEREMIA 49:28"
    },
    {
      "content": "An puon inhai le an ran ruolhai chu lâng an ta; an ta dingin an puonhai, an bûr le bêlhai po po le an sanghâwngseihai po po ṭhuoi hmang an tih; chun, an kuoma chun, ‘Kil tina ṭitna ruok a nih,’ tiin mi khêk an tih.",
      "reference": "JEREMIA 49:29"
    },
    {
      "content": "Tlânse unla, hlatakah invâk unla, tlumhmang dai ro, Aw Hazor hluotuhai, LALPA chun a tih; Babulon lal Nebukadnezzar chun in chunga thurâwn a siem tah a, in chunga thiltum a nei ta sih a.",
      "reference": "JEREMIA 49:30"
    },
    {
      "content": "Tho unla, hnam nuomsipa khawsa le pawisak hrim nei lo an khâta chênga, dai kawtkhâr amanih, kawtkhâr thîrhai amani khawm nei lo hai chu thaw ro, LALPA chun a tih.",
      "reference": "JEREMIA 49:31"
    },
    {
      "content": "Chun, an sanghâwngseihai chu râllâkthilhai nîng an ta, an ran ruolhai khawm chu râllâksum ni bawk an tih; chun, barêp vawhai chu kâwlkil po poah sukdar ka tih, chun, anni kil tina inthawk chun an lungin- zingna ding chu hung intlungtir ka ta, LALPA chun a tih.",
      "reference": "JEREMIA 49:32"
    },
    {
      "content": "Chun, Hazor chu sihalhai ta dinga chêngna hmuna le, kumkhaw râusan nîng a ta, chutaka chun tu- khawm chêng naw ni hai a, mihriem nau tukhawm chutaka chun inzin khawm vân zin bawk naw ni” tiin.",
      "reference": "JEREMIA 49:33"
    },
    {
      "content": "Juda lal Zedekia rorêl ṭantir lai Elam chungthua zâwlnei Jeremia kuoma LALPA thu hung tlung chu:",
      "reference": "JEREMIA 49:34"
    },
    {
      "content": "“Sipaihai LALPA chun hieng hin a tih: Ngai ta u, an thilthawtheina laili Elam thalngul chu sukthliek ka tih.",
      "reference": "JEREMIA 49:35"
    },
    {
      "content": "Chun, Elam chunga chun vân hmun palihaia inthawka thli palihai chu hung inhrângtir ka ta, chu thli fena tienga chun anni chu sukdar vawng ka tih, Elama inthawka hnaw dawkhai tlung nawna hnam hrim hrim um naw ni hai.",
      "reference": "JEREMIA 49:36"
    },
    {
      "content": "Chuongchun, Elam chu an hmêlmahai hmaa beidawng dingin siem ka ta, an hringna zawngtuhai hmaa le chun. Chun, an chunga chun thil ṭha naw, ka lunginsenna ṭiumtak chu hung intlungtir ka tih, LALPA chun a tih; chun, an hnunga chun kâwlhnâm inhnawttir ka ta, anni chu ka sukbohmang vawng hmakhat chun;",
      "reference": "JEREMIA 49:37"
    },
    {
      "content": "chun, Elama chun ka lalṭhung- pha chu inṭhut ka ta, chutaka lal le rorêltuhai chu sukbohmang ka tih; LALPA chun a tih.",
      "reference": "JEREMIA 49:38"
    },
    {
      "content": "Amiruokchu, ni nuhnungahai chun hieng hi hung nîng a ta; Elam sal intângna chu hung la kîr nâwk ka tih, LALPA chun a tih” tiin.",
      "reference": "JEREMIA 49:39"
    }
  ],
  "version": "HMARCLBSI",
  "reference": "JEREMIA 49 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}