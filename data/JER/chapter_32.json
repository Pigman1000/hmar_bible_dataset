{
  "verses": [
    {
      "content": "Juda ram lal Zedekia inlal kum sâwmnaa LALPA kuoma inthawka Jeremia kuoma thu hung tlung chu; chu kum chu Nebukad- nezzar inlal kum sâwmpariet kum a nih.",
      "reference": "JEREMIA 32:1"
    },
    {
      "content": "Chuongchun, chu huna chun Babulon lal sipaihai chun Jerusalem chu an inhuol a; chun, zâwlnei Jeremia khawm chu Juda ram lal ina vêngtu kulbînga chun khârkhumin a um a.",
      "reference": "JEREMIA 32:2"
    },
    {
      "content": "Juda ram lal Zedekia chun ama chu a khum a, “Ieng dinga hienga thu hi i hril am a na?, ‘LALPA chun hieng hin a tih: Ngai ta u, hi khawpui hi Babulon lal kuta chun pêng ka ta, ama chun lâng a tih.",
      "reference": "JEREMIA 32:3"
    },
    {
      "content": "Juda ram lal Zedekia khawm chu Kaldaihai kuta inthawk chun suok- thleng naw nih a; amiruokchu, Babulon lal kuta chun matheiloin pêk ni lem a tih, ama chu bau le bau inphâkin bieng a ta, a mithai chun ama mithai chu hmu bawk a tih;",
      "reference": "JEREMIA 32:4"
    },
    {
      "content": "chun, Zedekia chu Babulona chun ṭhuoi a ta, ka va sir hmakhat chun chutaka chun um zing a ta, LALPA chun a tih: Kaldaihai chu do unla khawm, hlawtling naw ti niu,’ i tih a,” a ta.",
      "reference": "JEREMIA 32:5"
    },
    {
      "content": "Jeremia chun a hril a, “LALPA thu chu ka kuomah a hung tlung a, hieng hin a hril,",
      "reference": "JEREMIA 32:6"
    },
    {
      "content": "Ngai ta, i pami Sallum naupa Hanamel chu i kuomah hung a ta, ‘Anathotha um ka lo inchaw rawh, inchaw dinga intlansuokna thuneina chu nangma ta a ni sih a,’ tîng a ta.",
      "reference": "JEREMIA 32:7"
    },
    {
      "content": "Chuongchun, ka pami naupa Hanamel chu vêngtu kulbînga chun LALPA thu ang pei chun ka kuomah a hung a, ka kuoma chun, ‘Ka ngên che, ka lo Anathotha um, Benjamin rama um chu inchaw rawh; rohluona thuneina chu nangma ta a ni sih a, intlansuokna khawm chu nangma ta bawk a na, i ta dingin inchaw el rawh,’ a hung tih a.",
      "reference": "JEREMIA 32:8"
    },
    {
      "content": "Chun, kei chun chu chu LALPA thu a nih ti ka hriet a. Chun, ka pami naupa Hanamel lo Anathotha um chu kân châwk tah a; tangka shekel sâwm- pasari chu ama ka bûkpêk tah a.",
      "reference": "JEREMIA 32:9"
    },
    {
      "content": "Chun, thuziek chu suoi ka thawh a, ka nam tah a, chun, hriet- puitu ka ko a, ama chu bûkna chun tangka chu ka bûkpêk tah a.",
      "reference": "JEREMIA 32:10"
    },
    {
      "content": "Chun, dân ang le hmangchâng ang peiin, inchâwkna thuziek chu ka lâk a, chu chu hawng a na;",
      "reference": "JEREMIA 32:11"
    },
    {
      "content": "vêngtu kulbînga Juda ṭhanghai po po hmaa chun, inchâwkna thu- zieka hrietpuitu mithmua chun, ka pami naupa Hanamel hmaihmaah, inchâwkna thuziek chu Maaseia naupa, Neria naupa Baruk kuoma chun ka pêk tah a.",
      "reference": "JEREMIA 32:12"
    },
    {
      "content": "An hmaa chun Baruk chu thu ka pêk tah a,",
      "reference": "JEREMIA 32:13"
    },
    {
      "content": "‘Sipaihai LALPA Israel Pathien chun hieng hin a tih: Hieng thuziek- hai, inchâwkna thuziek, chara um le hawngsaa um hi la la, pil bêlah va sie rawh; ni sâwttak el an um theina dingin.",
      "reference": "JEREMIA 32:14"
    },
    {
      "content": "Sipaihai LALPA, Israel Pathien chun hieng hin a ti sih a: Inhai, lohai, grêp huonhai chu hi rama hin in- châwk la ni nâwk an tih a ti sih a,’” tiin.",
      "reference": "JEREMIA 32:15"
    },
    {
      "content": "“Chun, Neria naupa Baruk kuoma inchâwkna thuziek chu ka pêk hnung chun LALPA kuoma chun ka ṭawngṭai tah a.",
      "reference": "JEREMIA 32:16"
    },
    {
      "content": "‘Aw LALPA Pathien; i bân phar le i thilthawtheina ropuitak chun vân le hnuoi chu i siem a; nanga ta ding chun iengkhawm intak taluo a um nawh a;",
      "reference": "JEREMIA 32:17"
    },
    {
      "content": "nang chun sâng kuoma zâ- ngaina inentira, pahai suolna chu an nauhai ângsûnga thungna petu, Pathien thilthawthei, ropui le, sipai- hai LALPA chu a hming a nih;",
      "reference": "JEREMIA 32:18"
    },
    {
      "content": "rorêlnaa ropui le, sinthawa thil- thawthei tak, mihriem nauhai um- dân po po hmu zing hlak; mi tin chu ama um dân le a thilthawhai ang peia pe dingin;",
      "reference": "JEREMIA 32:19"
    },
    {
      "content": "ama chun vawisûn ni chen hin Aigupta rama chun inchiknahai le thilmakhai chu a thawh a, Israel rama le mi danghai kuoma khawm; vawisûn nia ang hin ama chun hming a siempêk cheh a.",
      "reference": "JEREMIA 32:20"
    },
    {
      "content": "Aigupta rama inthawkin i mi Israelhai chu inchiknahai dâm, thil- makhai dâm, kut hrât dâm le, bân phar dâm le ṭium nasatak leh i hung ṭhuoi suok a;",
      "reference": "JEREMIA 32:21"
    },
    {
      "content": "hi ram nênetui le khuoizua luong ram, an thlatuhai kuoma pêk dinga i lo tiem ta ram hi an kuoma chun i pêk tah a;",
      "reference": "JEREMIA 32:22"
    },
    {
      "content": "chuongchun, an hung lût a, an nei a, nisienlakhawm, i râwl chu an awi nawh a, i dân khawm chu an zâwm bawk nawh a; anni chun thaw dinga thu i pêkhai a iengkhawm chu an thaw nawh a; chuleiin, thil ṭha naw tinrêng chu an chunga chun în tlungtir a,",
      "reference": "JEREMIA 32:23"
    },
    {
      "content": "en ta u, khawpui lâkna dingin hnuoi dêng pâwnghai an hung um ta hi, nangin hung tlung dinga i hril angin, hripui le, ṭâm le kâwlhnâm leiin, a hung dotu Kaldaihai kuta chun khawpui chu pêk a ni tah a; en ta, i hmu zing hi.",
      "reference": "JEREMIA 32:24"
    },
    {
      "content": "Ka kuoma chun Aw LALPA Pathien, “Lo chu tangkain inchaw la, hrepuituhai ko la,” i ta, nisienla- khawm, khawpui chu Kaldaihai kuta pêk a ni ta sih a,’” tiin.",
      "reference": "JEREMIA 32:25"
    },
    {
      "content": "Chun, LALPA thu chu Jeremia kuomah a hung tlung a,",
      "reference": "JEREMIA 32:26"
    },
    {
      "content": "“Ngai ta, mi tinrêng Pathien, LALPA chu ka nih, keia ta dingin thil intak taluo a um am a nih?",
      "reference": "JEREMIA 32:27"
    },
    {
      "content": "Chuleiin, LALPA chun hieng hin a tih: Ngai ta u, hi khawpui hi Kaldaihai kuta le Babulon lal Nebukadnezzar kuta chun pêng ka ta, ama chun lâng a tih;",
      "reference": "JEREMIA 32:28"
    },
    {
      "content": "chun, hi khaw hung dotu Kaldaihai chu hung an ta, hi khuo hi meiin hung râwng an ta, a inhai a chunga Baal kuoma riminhnik an râwna le, kei mi suklungsenna dinga pathien danghai kuoma dâwn mi thilinhlânhai an lo bunthlâkna inhai le chun kâng a tih.",
      "reference": "JEREMIA 32:29"
    },
    {
      "content": "An naupang laia inthawk tah Juda thlahai le Israel thlahai hin ka mithmuah thil suol chu an lo thaw hlak sih a; Israel thlahai chun an kut sinthawhai chun an mi lo suklungsen sih a, LALPA chun a tih.",
      "reference": "JEREMIA 32:30"
    },
    {
      "content": "Hi khawpui hi an bâwl ṭan nia inthawk vawisûn ni chen hin, keia ta ding chun ka ṭiumna le ka lungin- senna chawkthona chau a nih; chuongchun, ka hmaihmaa inthawk- in ka sawn hmang ding a nih;",
      "reference": "JEREMIA 32:31"
    },
    {
      "content": "Juda thlahai le Israel thlahai suolna po po, mi suklungsenna ding ela, anni le an lalhai le an rorêltuhai le, an thiempuhai le, an zâwlneihai le, Juda rama mihai le Jerusalem hluotuhaiin an lo thaw tahai lei chun.",
      "reference": "JEREMIA 32:32"
    },
    {
      "content": "Chun, kei chu hmatieng ni loin, hnungtieng an mînnghat a, inhma- taka thoa anni inchûktirin, anni chu ka lo inchûktira chu, inchûktirna chu hre dingin an ngai si nawh a.",
      "reference": "JEREMIA 32:33"
    },
    {
      "content": "Amiruokchu, an tirdakumna chu ka hming chawia sak in chu sukpawrche dingin an sieh a.",
      "reference": "JEREMIA 32:34"
    },
    {
      "content": "Hinnom phairuoma um Baal bâwlhmunhai chu Molek kuoma an naupasalhai le an naunuhmeihai meia infethlengtirna dingin an bâwl a, Juda chu suol inthawtir dingin, hi tirdakumna dâm hi thâwng an tih ti ka lungrila khawm a lût ngainawh.",
      "reference": "JEREMIA 32:35"
    },
    {
      "content": "“Chuleiin, tuhin, hi khawpui, ‘Hripui le, ṭâm le, kâwlhnâmah Babulon lal kuta pêk a ni tah,’ i ti chungthua hin Israel Pathien LALPA chun hieng hin a tih:",
      "reference": "JEREMIA 32:36"
    },
    {
      "content": "Ngai ta u, ka lunginsenna le ka ṭiumna le, ka lunginthaka anni ka hnawt hmangna ram po poa inthawk chun anni chu kei khâwm ka ta; hi hmuna hin hung ṭhuoi nâwk ka ta, himtakin inchêngtir ka tih;",
      "reference": "JEREMIA 32:37"
    },
    {
      "content": "anni chu ka mihai nîng an ta, kei khawm an Pathien nîng ka tih;",
      "reference": "JEREMIA 32:38"
    },
    {
      "content": "kumkhuoa an mi ṭi theina dingin anni chu lungril pakhat le lampui pakhat chau pêng ka tih; anni le an hnunga an thlahai ṭhatna dingin.",
      "reference": "JEREMIA 32:39"
    },
    {
      "content": "Anni chu sukṭha dingin, annia inthawka kân her hmang nawna dingin, anni le chun kumkhaw thu- thlung siem ka ta; chun, an lungrila chun keia ṭina sieng ka ta, keimaa inthawk chun fe hmang ta naw ni hai.",
      "reference": "JEREMIA 32:40"
    },
    {
      "content": "Anih, anni chu sukṭha dingin an chungah hlim tâng ka ta, hi rama hin ka lungril po po le, ka lungvar po poin thudikah anni chu phun ka tih.",
      "reference": "JEREMIA 32:41"
    },
    {
      "content": "LALPA chun hieng hin a ti sih a: Hi hnam chunga hieng thil ṭha naw nasatakhai po po kân tlungtir ang bawk hin, an chunga hin thil ṭha an kuoma ka tiem tahai po po chu hung intlungtir vêng ka tih.",
      "reference": "JEREMIA 32:42"
    },
    {
      "content": "Chun, ‘Ramsahai le mihriem boin, râusan a ni tah a; Kaldaihai kuta pêk a ni tah,’ in ti, hi rama hin lohai chu inchâwk nîng a ta.",
      "reference": "JEREMIA 32:43"
    },
    {
      "content": "Mihaiin lohai chu tangka sumin inchâwng an ta, thuziek chu ziek det an ta, châr an tih, hrietpuituhai ko an ta, Benjamin rama dâm, Jerusalem vêla hmunahai dâm, tlângram khaw- puiahai dâm, phairuoma khawpuia- hai dâm, Sima khawpuiahai dâm chun: an sal intângnaa inthawkin kân kîrtir ding a ni sih a, LALPA chun a tih” tiin.",
      "reference": "JEREMIA 32:44"
    }
  ],
  "version": "HMARCLBSI",
  "reference": "JEREMIA 32 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}