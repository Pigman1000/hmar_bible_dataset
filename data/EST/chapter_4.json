{
  "verses": [
    {
      "content": "Mordekaiin chuong thil thawa umhai po po a hriet chun, Morde- kai chun a puonhai a keithlêr a, vut laia saiip puon silin, khawpui kawt- thlêra chun a fe suok a, râwl inring- taka khêkin, lungsetakin a ṭap a;",
      "reference": "ESTHER 4:1"
    },
    {
      "content": "lal kul kawtkhâr hmaa ngei khawm chun a hung a, saiip puon silin tukhawm lal kul kawtkhâr chu an lût thei ngai naw hrim a na.",
      "reference": "ESTHER 4:2"
    },
    {
      "content": "Chun, rambung tin elah, lal thupêk le a thu sukthlûk a tlungna taphawta chun, Judahai laia chun lungngaina nasatak el le bungheina dâm le, ṭapna le inrûmna dâm chu a um tah a; tamtak lem chu saiip puon silin pilvut chungah an zâl a.",
      "reference": "ESTHER 4:3"
    },
    {
      "content": "Esther nunghâkhai le a vêng- tuhai chu a kuomah an hung a, ama chu an hril a; chuongchun, lalnu khawm chu nasatak elin a lungngai tah a; a saiip puon chu lâk hmangpêk a, Mordekai chu insiltir dingin silfên- hai a thawn a; nisienlakhawm, ama ruok chun a lo lâk nawh a.",
      "reference": "ESTHER 4:4"
    },
    {
      "content": "Chun, Esther chun, lal vêngtu pakhat, amanu vêngtu dinga lalin a iruot Hathak chu a ko a, hi thil hi ieng am a na, ieng lei am a ni leh ti hre dingin Mordekai kuoma chun fe dingin a tir tah a.",
      "reference": "ESTHER 4:5"
    },
    {
      "content": "Chuongchun, Hathak chu lal kawtkhâr puoa khawpui khawlai- dunga chun Mordekai kuomah a va fe tah a.",
      "reference": "ESTHER 4:6"
    },
    {
      "content": "Mordekai chun a chunga thil hung tlung po po le anni sukbo- hmangna dinga, Judahai ta dinga lal sum inhaia Hamanin sum pêk a tiem zât char chu a hril a.",
      "reference": "ESTHER 4:7"
    },
    {
      "content": "Anni sukbohmang dinga Susaa inthawka thupêk pêk suoka um chu Esther kuoma inen- tira, ama kuoma chun hrilfie dingin a pêk bawk a; chun, a chihai ta dinga lal kuoma chun fe a, a kuoma chun ngênna siem a, a hmaa chun hni dingin phût a ni bawk a.",
      "reference": "ESTHER 4:8"
    },
    {
      "content": "Hathak chu a hung a, Mordekai thuhai po po chu Esther chu a hril tah a.",
      "reference": "ESTHER 4:9"
    },
    {
      "content": "Esther chun Hathak kuoma chun thu a hril a, Mordekai kuoma chun thucha ân phur a;",
      "reference": "ESTHER 4:10"
    },
    {
      "content": "“Tukhawm, nuhmei ni sien, pasal ni sien khawm, ko ni si loa, lal tuollai sûnghnung lema hung lût ta ding chun, ama chu hring a tih, tia lalin a rângkachak hmawl chu a lo lâk kâng si naw chun dân pakhat chau, ama chu that ngei nîng a tih, ti dân hi a um a nih ti lal siehlawhai po po le, lal rambunga mihai po po chun an hriet chieng hleh a; nisienlakhawm, kei chu hieng ni sâwmthum sûng hin lal kuoma lût dinga koin ka um dêr nawh a,” tiin.",
      "reference": "ESTHER 4:11"
    },
    {
      "content": "Chun, Esther thuhai chu Mordekai chu an hril a.",
      "reference": "ESTHER 4:12"
    },
    {
      "content": "Mordekai khawm chun a dawn- na chu Esther kuoma chun ân phur- kîrtir nâwk a, “Juda mihai po po pumpel naw chu, lal ina nang khan pumpel bîk dingin inngaituo naw rawh.",
      "reference": "ESTHER 4:13"
    },
    {
      "content": "Hi hi huna i to ṭawk ṭawk a, Judahai ta dinga himna le sansuokna hmun danga inthawkin a hung suok khawmin, nang le i pa sûngkuo chu bohmang tho ei tih; hieng ang lai huna ding hin a ni el thei i sawnnaw, lal nina i chang hi,” tiin.",
      "reference": "ESTHER 4:14"
    },
    {
      "content": "Chun, Esther chun Mordekai kuomah a dawnna chu ân phurkîr nâwk a.",
      "reference": "ESTHER 4:15"
    },
    {
      "content": "“Fe la, Susaa Juda mi umhai po po chu kei khâwm rawh; chun, ka ta dingin bu nghei unla; sûn le zânah, ni thum sûng chu fain dâwn hlek naw ro, ka nunghâkhai le kei khawma chuong ang bawk chun nghei kan ta; chuongchun, dân lo ang ni sien khawm lal kuoma chun lût el ka ta; ka bohmang leh ka bohmang ni el raw se,” tiin.",
      "reference": "ESTHER 4:16"
    },
    {
      "content": "Chuongchun, Mordekai chu a feh a, Estherin thu a pêk ang pei chun a thaw tah a.",
      "reference": "ESTHER 4:17"
    }
  ],
  "version": "HMARCLBSI",
  "reference": "ESTHER 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}