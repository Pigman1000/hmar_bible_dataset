{
  "verses": [
    {
      "content": "Nangni laia indona le insêlna hai hi khâwlaia inthawka hung suok am an na? In taksa pêngahai indona siem hlaktu, in nuom zâwnga in- thawkhai chun hung suok an ni naw am a nih?",
      "reference": "JAKOB 4:1"
    },
    {
      "content": "In châk a, in nei si nawh a, tuol in that a, in inhnar a, in nei thei si nawh a; in insêl a, in indo a; in hni naw leiin in nei nawh a;",
      "reference": "JAKOB 4:2"
    },
    {
      "content": "in hnih a, in hni indik naw leiin in hmu nawh, in inhawitirna dingin hmang in tum sih a.",
      "reference": "JAKOB 4:3"
    },
    {
      "content": "Nangni uirenuhai, khawvêl ruol nina hi Pathien hmêlma nina a ni ti in hriet naw am a nih? Chuongchun, tûkhawm khawvêl ruol ni nuom taphawt chu Pathien hmêlmaah ân siem hlak a nih.",
      "reference": "JAKOB 4:4"
    },
    {
      "content": "Annawleh, “Thlarau einia ân chêngtir chun, thîk khawp hielin a mi dit a nih,” ti hi, Pathien Lekha Thuin iengkhawm ni loin a hrilin in ring am a nih?",
      "reference": "JAKOB 4:5"
    },
    {
      "content": "Nisienlakhawm, lunginsietna tam nâwkzuol a pêk hlak; chuleiin, Pathien Lekha Thuin, “Pathienin mi chapohai a kal a, inngaitlâwmhai ruok chu lunginsietna a pêk hlak,” a ti a nih.",
      "reference": "JAKOB 4:6"
    },
    {
      "content": "Chuongchun, Pathien thu thuin um ro; amiruokchu, Diebol chu kal ro, chuongchun, tlân hmang san a ti cheu.",
      "reference": "JAKOB 4:7"
    },
    {
      "content": "Pathien hnai ro, chuongchun, amain hnai a ti cheu. Mi suolhai, in kuthai sâwpfai ro, lungril bulbâl nei nawhai, in lungrilhai sukthieng ro.",
      "reference": "JAKOB 4:8"
    },
    {
      "content": "Rimsi unla, lungngai unla, ṭap ro; in innui chu lungngaiah inchang sienla, in hlim nguiah inchang raw se.",
      "reference": "JAKOB 4:9"
    },
    {
      "content": "Lalpa mithmuin inngaitlâwm ro, chuongchun, chawimawi a ti cheu.",
      "reference": "JAKOB 4:10"
    },
    {
      "content": "Unauhai, inhrilse tuo naw ro. Tûkhawmin a unau a hrilsietin amanih, a unau a sawisêlin amanih, Dân a hrilsietin Dân a sawisêl a nih; nisienlakhawm, Dân i sawisêl chun Dân zâwmtu i ni nawh a, rorêltu i ni lem.",
      "reference": "JAKOB 4:11"
    },
    {
      "content": "Dân petu le rorêltu pakhat chau a um; sandam theia, sukbohmang thei chu; nang tuolbâwmhai sawisêl- tu chu tu am i ni leh?",
      "reference": "JAKOB 4:12"
    },
    {
      "content": "Tuhin ngai ta u khai! nangni, “Vawisûn amanih, zinga manih, chu khawpuia chun fêng ei ta, chutaka chun kum khat va thang ei ta, sumdâwng ei ta, hlâwkna hmûng ei tih,” tituhai,",
      "reference": "JAKOB 4:13"
    },
    {
      "content": "zînga chun ieng am a hung um ding in hriet si nawh. In hringna chu ieng am a na? Sûm sâwt nawtê hung inlanga, bo nâwk el hlak ang hi in ni sih a.",
      "reference": "JAKOB 4:14"
    },
    {
      "content": "Chuongchun, “Lalpain rem a ti chun dam ei ta, chu chu, kha kha thâwng ei tih,” in ti ding hi a nih.",
      "reference": "JAKOB 4:15"
    },
    {
      "content": "Nisienlakhawm, in uongnahai hi in suong lem sih a; chuong ang suongna po po chu suol a nih.",
      "reference": "JAKOB 4:16"
    },
    {
      "content": "Chuongchun, tûkhawm thil ṭha thaw ding hre sia, thaw naw chu, a ta dingin suol a nih.",
      "reference": "JAKOB 4:17"
    }
  ],
  "version": "HMARCLBSI",
  "reference": "JAKOB 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}