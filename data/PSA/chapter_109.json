{
  "verses": [
    {
      "content": "Aw kan inpâk Pathien, to zing naw la,",
      "reference": "INPÂKNA HLABU 109:1"
    },
    {
      "content": "Mi rilo bau le bau mi hlêm- hmang chu ka chungah an ka sih a; Anni chun lei khêlinhlipin ka kuomah thu an hril a.",
      "reference": "INPÂKNA HLABU 109:2"
    },
    {
      "content": "Theidâna thuin a mîn huol vêl a, Ieng ni bar loin an mi do a.",
      "reference": "INPÂKNA HLABU 109:3"
    },
    {
      "content": "Ka lunginsiet leiin a mi dotuhai an hung ni tah a; Nisienlakhawm, kei chu ṭawng- ṭâi dingin kân pêk tlat a.",
      "reference": "INPÂKNA HLABU 109:4"
    },
    {
      "content": "Anni chun thil ṭha chu thil suolin an mi thung a, Ka hmangaina chu theidanain an mi thung bawk a.",
      "reference": "INPÂKNA HLABU 109:5"
    },
    {
      "content": "Nangin a chungah mi suol sie la, A changtieng chun hêktu ngîr raw se.",
      "reference": "INPÂKNA HLABU 109:6"
    },
    {
      "content": "Rorêlpêka a um pha thiemlo changin suok sienla, A ṭawngṭâina suolnaah inchang raw se.",
      "reference": "INPÂKNA HLABU 109:7"
    },
    {
      "content": "A dam sûng nihai chu hung tlâwm sienla, A hotu nina chu mi dangin chang raw se.",
      "reference": "INPÂKNA HLABU 109:8"
    },
    {
      "content": "A nauhai chu pa boin um sienla, A nuhmei chu hmeithaiin um bawk raw se;",
      "reference": "INPÂKNA HLABU 109:9"
    },
    {
      "content": "A nauhai chu mi invâi hung niin kut daw sienla, An fâk ding chu an hmun hluihaia chun zawng raw se.",
      "reference": "INPÂKNA HLABU 109:10"
    },
    {
      "content": "A pung hnawta tangka inpûk- tirtu chun a nei po po chu lâkpêk vawng sienla, Mikhuolhai chun a sininrim ra chu lâkpêk raw hai se.",
      "reference": "INPÂKNA HLABU 109:11"
    },
    {
      "content": "A chunga ngilneina inlangtir pei dingtu tukhawm um naw sienla, A nau, pa bohai chu lunginsiet- tu ding tukhawm um bawk naw raw se.",
      "reference": "INPÂKNA HLABU 109:12"
    },
    {
      "content": "A thlahai chu sukbohmangin um sienla, Ruolthar hung um nâwka chun an hming chu thai hmangin um raw se.",
      "reference": "INPÂKNA HLABU 109:13"
    },
    {
      "content": "A thlatuhai rîtlona chu LALPA kuomah hriet zingin um sien la, A nu suolna chu thai hmangin um naw raw se.",
      "reference": "INPÂKNA HLABU 109:14"
    },
    {
      "content": "Chuonghai chu LALPA hmaah um naw sienla, Ama chun anni hriet zingna chu hnuoia inthawka a sukbo theina dingin.",
      "reference": "INPÂKNA HLABU 109:15"
    },
    {
      "content": "Zâinêmna inlangtir nachâng a hriet nawh a, Mi rimsi, pasie le lungriem ithlâkhai chu sukhlum tuma, a suknawmna lem hlak leiin.",
      "reference": "INPÂKNA HLABU 109:16"
    },
    {
      "content": "Anih, mi ṭawngse inphur hi a nuom zawng a na; chuongchun, ama chungah a hung tlung a, Mi malsâwmpêk hi a lâwm- zâwng a ni nawh a; chuong- chun, ama ihlat daiah a um a.",
      "reference": "INPÂKNA HLABU 109:17"
    },
    {
      "content": "Kawrfuola inthuom angin, ṭawngse inphurnain ân thuom a, Chu chu a sûngahai chun tui angin a lût a, A ruhaia chun hriek angin a lût bawk a.",
      "reference": "INPÂKNA HLABU 109:18"
    },
    {
      "content": "Chu chu a ta dingin ân belna hlak silfên angin um sienla, A în khit rawpna kâwngkhi ni bawk raw se.",
      "reference": "INPÂKNA HLABU 109:19"
    },
    {
      "content": "Chuong chu a mi dotuhai le ka hringna hrilsetuhai, LALPAIN a thungna a na.",
      "reference": "INPÂKNA HLABU 109:20"
    },
    {
      "content": "Nisienlakhawm, aw Pathien LALPA, nangin i hming leiin mi thawpui la, I ngilneina chu a ṭhat leiin mi sanhim rawh.",
      "reference": "INPÂKNA HLABU 109:21"
    },
    {
      "content": "Rimsi le pasetak ka nih a, Ka lungril hi ka sûngah inhliemin a um bawk sih a.",
      "reference": "INPÂKNA HLABU 109:22"
    },
    {
      "content": "Hlim botieng intung tah ang hin ka bo a, Khâuṭhikṭhi ang hin lên hmangin ka um a.",
      "reference": "INPÂKNA HLABU 109:23"
    },
    {
      "content": "Ka khûphai hi bu nghei leiin a hrât ta nawh a, Ka taksa hin thâu hrim a put ta nawh.",
      "reference": "INPÂKNA HLABU 109:24"
    },
    {
      "content": "Anni ihrilsiet ka lo ni tah a, An mi hmu phingleh an lu an thin hlak.",
      "reference": "INPÂKNA HLABU 109:25"
    },
    {
      "content": "Aw LALPA ka Pathien, mi ṭhangpui la, Aw i ngilneina ang peiin mi sandam rawh.",
      "reference": "INPÂKNA HLABU 109:26"
    },
    {
      "content": "Chu chu i kut a nih ti an hriet thei a, LALPA, nangin i thaw a nih ti an hriet theina dingin.",
      "reference": "INPÂKNA HLABU 109:27"
    },
    {
      "content": "Anni chun ṭawngsie inphur raw hai se, nang ruok chun malsâwm lem rawh, An tho phingleh muolpho an ta, i siehlaw ruok chu hlim a tih.",
      "reference": "INPÂKNA HLABU 109:28"
    },
    {
      "content": "A mi dotuhai chu inzakna puon insiltirin um hai sienla, Zakuoa intuom angin, anni muolphona chun intuom raw se.",
      "reference": "INPÂKNA HLABU 109:29"
    },
    {
      "content": "Ka bau hin LALPA kuomah lâwmthu nasatak hril ka ta, Anih, mipui laia chun ama chu inpâk ka tih.",
      "reference": "INPÂKNA HLABU 109:30"
    },
    {
      "content": "Ama chu pase changtieng chun ngîr a ta, A hringna rorêlpêktuhaia inthawka sandam dingin.",
      "reference": "INPÂKNA HLABU 109:31"
    }
  ],
  "version": "HMARCLBSI",
  "reference": "INPÂKNA HLABU 109 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}