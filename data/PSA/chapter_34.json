{
  "verses": [
    {
      "content": "Ienglai khawmin LALPA chu inpâk ka ta, Ama inpâkna chu ka bauah suok rawp a tih.",
      "reference": "INPÂKNA HLABU 34:1"
    },
    {
      "content": "Ka hringna hin LALPA chu sawng a ta, Mi rimsihai chun chu chu hrieng an ta, lâwm an tih.",
      "reference": "INPÂKNA HLABU 34:2"
    },
    {
      "content": "Aw LALPA chu mîn pâkpui unla, A hming chu chawimawi seng ei tiu.",
      "reference": "INPÂKNA HLABU 34:3"
    },
    {
      "content": "LALPA chu ka zawng a, chun, ama chun a mi dawn a. Ka iṭi po poa inthawk chun a mi sanhim tah.",
      "reference": "INPÂKNA HLABU 34:4"
    },
    {
      "content": "Ama an en a, chun, an hung var suok tah a, An hmêlhai chu iengtika khawm inzak naw ni.",
      "reference": "INPÂKNA HLABU 34:5"
    },
    {
      "content": "Hi mi rimsi hi a khêk a, LALPA chun a lo hriet a, A lunginzîngna po poa chun a sansuok tah a.",
      "reference": "INPÂKNA HLABU 34:6"
    },
    {
      "content": "Ama ṭîtuhai chu an vêla chun LALPA vântirko chun a um nghah a. A sanhim hlak.",
      "reference": "INPÂKNA HLABU 34:7"
    },
    {
      "content": "Aw LALPA ṭhatzie chu intem sin hrim ta u: Amaa ringna innghattu chu a hamṭha.",
      "reference": "INPÂKNA HLABU 34:8"
    },
    {
      "content": "Aw, a mi inthienghai, LALPA chu ṭi unla, Ama ṭîtuhai ta ding chun tlâksamna hrim hrim a um si nawh.",
      "reference": "INPÂKNA HLABU 34:9"
    },
    {
      "content": "Sakeibaknei vânglaihai chu an tlasamin an phîng a ṭâm hlak a: LALPA zawngtuhai ruok chun thil ṭha hrim hrim tlasam naw ni hai.",
      "reference": "INPÂKNA HLABU 34:10"
    },
    {
      "content": "Hung ro, naupanghai ka thu ngai ta u, LALPA ṭi dân lo inchûktir ka ti cheu.",
      "reference": "INPÂKNA HLABU 34:11"
    },
    {
      "content": "Thilṭha a hmu theina dinga hringna dita, Dam sâwt ngaina mi chu tu am a na?",
      "reference": "INPÂKNA HLABU 34:12"
    },
    {
      "content": "I lei chu suola inthawkin vêngṭha la, I hmûr chu hlêmna thu hril lo dingin.",
      "reference": "INPÂKNA HLABU 34:13"
    },
    {
      "content": "Suol chu fe san la, thil ṭha thaw rawh; Inremna zawng la, a hnawtin hnawt rawh.",
      "reference": "INPÂKNA HLABU 34:14"
    },
    {
      "content": "LALPA mit chun mi felhai tieng a en hlak a, Ama chun an khêk hre dingin a ngai zing hlak.",
      "reference": "INPÂKNA HLABU 34:15"
    },
    {
      "content": "LALPA hmêl chun thil suk- suoltuhai chu a do hlak a, Anni hriet zingna chu hnuoia inthawka sukbohmang dingin.",
      "reference": "INPÂKNA HLABU 34:16"
    },
    {
      "content": "Mi felhai chu an khêk a; LALPA chun a lo hriet a, An lunginzîngna po poa chun a sansuok tah a.",
      "reference": "INPÂKNA HLABU 34:17"
    },
    {
      "content": "LALPA chun lungrila lung- riem ithlâkhai chu a hnai hlak a, Lungrila insîrhai po chu a sandam hlak.",
      "reference": "INPÂKNA HLABU 34:18"
    },
    {
      "content": "Mi fel rinumnahai chu a tam a, Nisienlakhawm, chuong po poa chun LALPAIN a sansuok hlak.",
      "reference": "INPÂKNA HLABU 34:19"
    },
    {
      "content": "A ru po po a vawng ṭhah a, Pakhat khawm sukthliek a ni nawh.",
      "reference": "INPÂKNA HLABU 34:20"
    },
    {
      "content": "Thil ṭha nawin mi rilohai chu sukhlum a ta, Mi fel theidatuhai chun thiemnaw chang an tih.",
      "reference": "INPÂKNA HLABU 34:21"
    },
    {
      "content": "LALPA chun a siehlawhai hringna chu ân tlan hlak a, Amaa ringna innghattuhai chu pakhat khawm thiemnaw chang um naw ni hai.",
      "reference": "INPÂKNA HLABU 34:22"
    }
  ],
  "version": "HMARCLBSI",
  "reference": "INPÂKNA HLABU 34 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}