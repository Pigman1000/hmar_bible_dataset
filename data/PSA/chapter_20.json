{
  "verses": [
    {
      "content": "Lunginzing ni chun LALPA- IN dawn raw se che, Jakob Pathien hming chun hmun insângah dawm kai raw se che;",
      "reference": "INPÂKNA HLABU 20:1"
    },
    {
      "content": "Hmun inthienga inthawk chun ṭhangpuina tirpêk sienla che, Ziona inthawk chun sukhrât raw se che.",
      "reference": "INPÂKNA HLABU 20:2"
    },
    {
      "content": "I thilinhlân po po chu hre zing sienla, I pumrawhmang thilinhlân chu lâwm raw se.",
      "reference": "INPÂKNA HLABU 20:3"
    },
    {
      "content": "I lungril dit zâwng chu pe phal sienla che, I remruot po po chu inhlawtlingtir raw se che.",
      "reference": "INPÂKNA HLABU 20:4"
    },
    {
      "content": "I sandamnaa chun hlimin hla sak ka ta, Ei Pathien hmingin ei puonzâr- hai hi la zâr ei tih: LALPA chun i hnina po po inhlawtlingtir raw se che.",
      "reference": "INPÂKNA HLABU 20:5"
    },
    {
      "content": "LALPAIN a hrieknâl hi a sandam ti tuhin ka hriet tah a, A kut changtieng sandamna thain, A vân inthienga inthawk khin ama la dawn a tih.",
      "reference": "INPÂKNA HLABU 20:6"
    },
    {
      "content": "Ṭhenkhatin tawlailîrhai an ring a, ṭhenkhatin sakawrhai an ring a, Keini ruok chun LALPA kan Pathien hming chu lam lem kan tih.",
      "reference": "INPÂKNA HLABU 20:7"
    },
    {
      "content": "Anni chu an kûn a, an tlu tah a, Keini ruok chu kan tho a, kan ngîr tlûn ta lem a,",
      "reference": "INPÂKNA HLABU 20:8"
    },
    {
      "content": "LALPA, sandam rawh, Kan ko pha chun Laltak chun mi dawn raw se.",
      "reference": "INPÂKNA HLABU 20:9"
    }
  ],
  "version": "HMARCLBSI",
  "reference": "INPÂKNA HLABU 20 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}