{
  "verses": [
    {
      "content": "Vânhai khin Pathien ropuizie chu ân hriettir a, Boruok lientak khin a kutsuok chu ân langtir hlak a.",
      "reference": "INPÂKNA HLABU 19:1"
    },
    {
      "content": "Sûn hin sûn kuomah thu a hril sâwng pei a, Zânin zân kuomah hrietna ân lang sâwngtir pei hlak.",
      "reference": "INPÂKNA HLABU 19:2"
    },
    {
      "content": "Thuhril hrim hrim le ṭawng hrim hrim a um nawh a, An râwl chu naa hriet thei a ni nawh.",
      "reference": "INPÂKNA HLABU 19:3"
    },
    {
      "content": "An inkhina hrui po po chu hnuoi chung po poa keimarin a um a, An thu chu kâwlkawdawng chenin ân thang suok tah a. Chuonghaia chun nisa ta ding khin puon in a kei a,",
      "reference": "INPÂKNA HLABU 19:4"
    },
    {
      "content": "Chu nisa chu moneitu ding a pindana inthawka suok ang a nih, Mi hrâttak angin a tlânna lampuia tlân ding chu a hlim hlak.",
      "reference": "INPÂKNA HLABU 19:5"
    },
    {
      "content": "A suokna chu kâwlkawdawng tawpa inthawkin a na, A tlân kuolna chu a tâwp khingtieng chen a nih; A lumna chu hre lo dinga thuphmang hrim hrim a um nawh.",
      "reference": "INPÂKNA HLABU 19:6"
    },
    {
      "content": "LALPA dân chu a ṭha famkim a, hringna a siemṭha hlak, LALPA thu inhriettir chu ring a um a, mi mâwl a sukvar hlak.",
      "reference": "INPÂKNA HLABU 19:7"
    },
    {
      "content": "LALPA thununna thu chu ân dik a, lungril a suklâwm hlak, LALPA thupêk chu ân thieng a, mithai a sukvar hlak.",
      "reference": "INPÂKNA HLABU 19:8"
    },
    {
      "content": "LALPA ṭina chu a fai a, kumkhuo a dai hlak, LALPA rorêlna chu ân dik a, a fel vêl vawng a nih.",
      "reference": "INPÂKNA HLABU 19:9"
    },
    {
      "content": "Chuong chu rângkachak nêka ditum a na; anih, rângkachak inthieng tamtak nêk khawmin. Khuoizu le khuoithlâr nêk khawmin a thlum lem bawk a nih.",
      "reference": "INPÂKNA HLABU 19:10"
    },
    {
      "content": "Chu nawa khawm chuong thuhai chun i siehlaw hi vaulâwkin ka um hlak a. Chuong zâwm chu lâwmman nasatak neina a ni hlak.",
      "reference": "INPÂKNA HLABU 19:11"
    },
    {
      "content": "Tuin am mâni suksuolhai hre thei a ta? Suol inthuphaia inthawk hin mi sukkieng rawh.",
      "reference": "INPÂKNA HLABU 19:12"
    },
    {
      "content": "Thil suksuol ngainaw dingin i siehlaw hi mi chel la, Ka chungah anni chu thu inneitir naw la; chuongchun, ṭha famkimin um ka tih. Bawsietna nasataka inthawkin demkailoin um ka tih.",
      "reference": "INPÂKNA HLABU 19:13"
    },
    {
      "content": "Aw LALPA ka lungpui le a mîn tlantu, Ka baua thu suokhai le ka lungrila ngaituonahai hi i mithmuah lâwmtlâkin um raw se.",
      "reference": "INPÂKNA HLABU 19:14"
    }
  ],
  "version": "HMARCLBSI",
  "reference": "INPÂKNA HLABU 19 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}