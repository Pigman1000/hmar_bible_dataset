{
  "verses": [
    {
      "content": "Aw Pathien, i rorêlnahai chu lal kuomah pe la, I felna chu lal naupa kuomah pe rawh.",
      "reference": "INPÂKNA HLABU 72:1"
    },
    {
      "content": "I mihai chu felnain ro rêlpêk a ta, I mi rimsihai chu rorêlna felin ro rêlpêk a tih.",
      "reference": "INPÂKNA HLABU 72:2"
    },
    {
      "content": "Tlâng lien le tlâng chînhai hin felnain Mihai kuomah lungmuongna hung intlun an tih.",
      "reference": "INPÂKNA HLABU 72:3"
    },
    {
      "content": "Ama chun mi laia rimsihai chu ro rêlpêk a ta, Pase nauhai chu sandam a ta, Nêksâwrtu ruok chu suknâwi a tih.",
      "reference": "INPÂKNA HLABU 72:4"
    },
    {
      "content": "Nisa khi a um sûng phawt chu ṭîng an ti cheh a, Thla um sûng po khawmin, suon um sûng po po chun.",
      "reference": "INPÂKNA HLABU 72:5"
    },
    {
      "content": "Ama chu hlobet râwtna chunga ruotui tla angin tlâng a ta, Hnuoi châwmtu ruotui ang elin.",
      "reference": "INPÂKNA HLABU 72:6"
    },
    {
      "content": "A dam lai chun mi felhai chu inno hlut hlut an ta, Thla um naw hma khat chun, lungmuongna nasatak um a tih.",
      "reference": "INPÂKNA HLABU 72:7"
    },
    {
      "content": "Ama chun tuisuorieta inthawka tuisuoriet dang chenin ramawp nei a ta, Vadungpuia inthawka kâwlkawdawng chen khawmin.",
      "reference": "INPÂKNA HLABU 72:8"
    },
    {
      "content": "Thlalêra umhai chu a hmaah kûn an ta, Ama dotuhai chun pilvut liek an tih.",
      "reference": "INPÂKNA HLABU 72:9"
    },
    {
      "content": "Tarsis ram le thlierkâra lalhaiin lâwmman hung chawi an ta, Seba le Sheba ram lalhaiin thilpêk hung inhlân bawk an tih.",
      "reference": "INPÂKNA HLABU 72:10"
    },
    {
      "content": "Anih, lal po po chu a hmaah bawkkhup an ta, Hnam tinrêngin a rawng bâwl an tih.",
      "reference": "INPÂKNA HLABU 72:11"
    },
    {
      "content": "Pasiein a koin ama chun sanhim a ta, Mi rimsi ṭhangpuitu nei naw khawm chu sanhim a tih.",
      "reference": "INPÂKNA HLABU 72:12"
    },
    {
      "content": "Mi rimsi le pasiehai chu lunginsiet a ta, Pasiehai hringna chu sandam a tih.",
      "reference": "INPÂKNA HLABU 72:13"
    },
    {
      "content": "An hringna chu nêksâwrna le nunsietnaa inthawkin intlan a ta, An thisen chu ama ngai chun hlutak a ni ding a ni sih a.",
      "reference": "INPÂKNA HLABU 72:14"
    },
    {
      "content": "Chun, hring an ta, Sheba ram rângkachak chu a kuoma pêk nîng a tih, Mihaiin ama chu ṭawngṭâipêk rawp an ta, Sûnnithlâkin mal sâwmpêk an tih.",
      "reference": "INPÂKNA HLABU 72:15"
    },
    {
      "content": "Hnuoiah, tlâng chungahai hin bu tamtak um a ta, A vui chu Lebanon angin inhnîng suou suou a ta, Khuoa mihai chu hnuoi hlobet angin inno hlut hlut an tih.",
      "reference": "INPÂKNA HLABU 72:16"
    },
    {
      "content": "A hming chu kumkhawtluongin dei naw nih a. A hming chu ama a um sûng chu dei loin um pei a ta, Mihai chu amaa chun malsâwmin um an ta, Hnam tinrêngin ama chu hamṭha tîng an tih,",
      "reference": "INPÂKNA HLABU 72:17"
    },
    {
      "content": "LALPA Pathien, Israelhai Pathien chu inpâkin um raw se, Ama chau hin thilmak a thaw hlak a.",
      "reference": "INPÂKNA HLABU 72:18"
    },
    {
      "content": "A hming ropuitak hi kumkhawtluongin inpâkin um bawk sienla, Hnuoi pumpui khawm hi a ropuinaa suksipin um raw se; Amen, Amen.",
      "reference": "INPÂKNA HLABU 72:19"
    },
    {
      "content": "Jessai naupa David ṭawngṭâi- nahai chu a tâwp tah.",
      "reference": "INPÂKNA HLABU 72:20"
    }
  ],
  "version": "HMARCLBSI",
  "reference": "INPÂKNA HLABU 72 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}