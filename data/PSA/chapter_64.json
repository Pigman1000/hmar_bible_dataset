{
  "verses": [
    {
      "content": "Aw Pathien, ka lungzîngna thua hin ka râwl hi lo ngai la, A mi dotuhai ṭitumnaa inthawk hin ka hringna hi humhim rawh.",
      "reference": "INPÂKNA HLABU 64:1"
    },
    {
      "content": "Thil ṭha naw thawtuhai inrâwn rûknaa inthawk chun mi thuphmang la, Thil suksuoltuhai inhâwrkhâwmhaia inthawk chun:",
      "reference": "INPÂKNA HLABU 64:2"
    },
    {
      "content": "Chuonghai chun kâwlhnâm angin an lei an tâtngei a, An thal, thu khahai chun an tin hlak;",
      "reference": "INPÂKNA HLABU 64:3"
    },
    {
      "content": "Mi demkailo chu hmun fienriela an kâp theina dingin; Ṭi lovin, kârlovin an kâp thut hlak.",
      "reference": "INPÂKNA HLABU 64:4"
    },
    {
      "content": "Thil suol thaw ding chun an infui tuoh a, Châng, inrûka kam thua dâm an inbiek hlak a, “Tuin am chuong chu hmûng an ta?” an tih a.",
      "reference": "INPÂKNA HLABU 64:5"
    },
    {
      "content": "Rîtlona an zawng suok hlak a, “Ṭhahnemngaitakin kan zawng zo tah,” an ti hlak a. An sûngtieng ngaituona le lungril chu inthûktak a ni seng nghâl a.",
      "reference": "INPÂKNA HLABU 64:6"
    },
    {
      "content": "Nisienlakhawm, Pathien chun anni kâp a ta, Kârloa thala inhliemin um an tih.",
      "reference": "INPÂKNA HLABU 64:7"
    },
    {
      "content": "Chuongchun, anni lei ngei chun anni a do leiin, sukkatin um an ta, Anni hmu taphawthai chun an lu thinkhum an tih.",
      "reference": "INPÂKNA HLABU 64:8"
    },
    {
      "content": "Chuongchun, mi po poin ṭîng an ta, Pathien sinthaw chu hril an tih; A thilthaw khawm chu vartakin ngaituong an tih.",
      "reference": "INPÂKNA HLABU 64:9"
    },
    {
      "content": "Mi felhai chu LALPAAH lâwm an ta, amaa chun ringna innghat an ta, Lungril indiktak put po pohai chun sawng an tih.",
      "reference": "INPÂKNA HLABU 64:10"
    }
  ],
  "version": "HMARCLBSI",
  "reference": "INPÂKNA HLABU 64 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}