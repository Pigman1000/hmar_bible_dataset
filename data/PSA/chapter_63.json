{
  "verses": [
    {
      "content": "Aw Pathien, nang chu ka Pathien i na, zîngkâr zawng ka ti che; Ram ṭâwl chautak, tui um nawna hmuna hin, Ka hringna hi nangma ngaiin a dangchâr a, ka tisa hin a ngai che a nih.",
      "reference": "INPÂKNA HLABU 63:1"
    },
    {
      "content": "Chuong ang bawkin hmun inthienga chun ka en zing che kha, I thilthawtheina le i ropuina hmu dingin.",
      "reference": "INPÂKNA HLABU 63:2"
    },
    {
      "content": "I zainêmna hi hringna nêka a ṭhatlem leiin, Ka hmûr hin inpâk a ti che.",
      "reference": "INPÂKNA HLABU 63:3"
    },
    {
      "content": "Chuong ang chun ka dam sûng po po chun inpâk ka ti cheh a, I hmingin ka kuthai phar ka tih.",
      "reference": "INPÂKNA HLABU 63:4"
    },
    {
      "content": "Ka hringna hi thlin le thâua khawp angin khawp a ta, Ka bau hin hlim hmûr putin inpâk bawk a ti che.",
      "reference": "INPÂKNA HLABU 63:5"
    },
    {
      "content": "Ka khumlaizâwlah ka hriet zing cheh a, Zâna i chungchâng thu ka suongtuo lai chun.",
      "reference": "INPÂKNA HLABU 63:6"
    },
    {
      "content": "Nang chu a mi ṭhangpuitu i ni sih a, I thla hnuoia chun hlimin hla ka sak ding a nih.",
      "reference": "INPÂKNA HLABU 63:7"
    },
    {
      "content": "Ka hringna hin a zui tlat cheh a, I kut changtiengin i mi kei hlak.",
      "reference": "INPÂKNA HLABU 63:8"
    },
    {
      "content": "Ka hringna sukbo tuma zawngtuhai ruok chu, Hnuoi hmun hnuoi hnungahai chun lût an tih.",
      "reference": "INPÂKNA HLABU 63:9"
    },
    {
      "content": "Kâwlhnâm thilthawtheina kuoma pêk nîng an ta, Sihalhai chan ni tâng an tih.",
      "reference": "INPÂKNA HLABU 63:10"
    },
    {
      "content": "Lal ruok chu Pathienah hlim a ta, Ama sâla inkhâm taphawt chun ama chu sawng an tih; Khêl hril hmanghai bau chu hipin a um ding a ni sih a.",
      "reference": "INPÂKNA HLABU 63:11"
    }
  ],
  "version": "HMARCLBSI",
  "reference": "INPÂKNA HLABU 63 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}