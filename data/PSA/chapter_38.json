{
  "verses": [
    {
      "content": "Aw LALPA, lunginsenin mi kâwk naw la, Lunginsenin mi thunun bawk naw rawh.",
      "reference": "INPÂKNA HLABU 38:1"
    },
    {
      "content": "I thalhai chu ka pangah ân bûr tlat a, I kutin a mi nam ngâwi ngâwi sih a.",
      "reference": "INPÂKNA HLABU 38:2"
    },
    {
      "content": "I lungninawna leiin ka taksaa hin dam lai hrim hrim a um nawh a, Ka suolna leiin ka ruahai hin hrisêl lai hrim a um bawk nawh.",
      "reference": "INPÂKNA HLABU 38:3"
    },
    {
      "content": "Ka rîtlonahai chun ka lu hi a chîm hmang a, Phur riktak ang ka zo ruol lo hi a nih.",
      "reference": "INPÂKNA HLABU 38:4"
    },
    {
      "content": "Kân vêtna leiin, Ka pawpnahai hi a hmawnin a khawhlo zo tah a.",
      "reference": "INPÂKNA HLABU 38:5"
    },
    {
      "content": "Ka nah a, ka kûn rawng rawng a, Sûnnithlâkin lungngaiin kân vêl ruoi hlak.",
      "reference": "INPÂKNA HLABU 38:6"
    },
    {
      "content": "Ka kâwng hi a sa vut vut zing a, Ka taksaa khawm hin dam lai hrim a um nawh.",
      "reference": "INPÂKNA HLABU 38:7"
    },
    {
      "content": "Ka chau a, ka sil ûr a, Ka lungril inhawi nawna leiin kân rûm rak rak a,",
      "reference": "INPÂKNA HLABU 38:8"
    },
    {
      "content": "LALPA, ka dit zâwng po po hi i hmaah a um vawng a; Kân rûm khawm hi i kuoma chun thup a ni nawh.",
      "reference": "INPÂKNA HLABU 38:9"
    },
    {
      "content": "Ka lung hi ân lap dawr dawr a, thahrui ka nei ta nawh a, Ka mit varna hlak chun a mi um naw san ta bawk a,",
      "reference": "INPÂKNA HLABU 38:10"
    },
    {
      "content": "Mi hmangaituhai le ka ruolhai chu ka hri invawia inthawk hin an insiekieng hlak a, Ka laibunghai khawm hlatakah an ngîr hlak.",
      "reference": "INPÂKNA HLABU 38:11"
    },
    {
      "content": "Ka hringna sukbo tuma zawngtuhai chun an mi âwkna dingin chânghai an kam hlak a, Ka sietna ding zawngtuhai khawm chun thu ṭha nawtakhai an hril a, Sûnnithlâkin hlêmna thuhai an ngaituo hlak.",
      "reference": "INPÂKNA HLABU 38:12"
    },
    {
      "content": "Nisienlakhawm, kei chu mi nasêt angin hre loin ka um a, Ṭawngtheilo bau ka ngailo angin ka um a.",
      "reference": "INPÂKNA HLABU 38:13"
    },
    {
      "content": "Anih, mi ṭawng hre theilo, A baua hrângna thu hrim suok ngailo angin ka um.",
      "reference": "INPÂKNA HLABU 38:14"
    },
    {
      "content": "Aw LALPA, nangma ka beisei si cheh a, Aw LALPA ka Pathien, nangin mi dawn i tih.",
      "reference": "INPÂKNA HLABU 38:15"
    },
    {
      "content": "“Chuong naw chun mi diriem an ta, Ka ke ân tlêu phingleh ka chungah insuklien rawi an tih,” ka ti a nih.",
      "reference": "INPÂKNA HLABU 38:16"
    },
    {
      "content": "Kân bai vâng vâng sih a, Ka lungngaina khawm ka hmaah a um rawp a nih.",
      "reference": "INPÂKNA HLABU 38:17"
    },
    {
      "content": "Ka rîtlona chu ka phuong a, Ka suolna leia lungngaiin ka um a.",
      "reference": "INPÂKNA HLABU 38:18"
    },
    {
      "content": "Nisienlakhawm, a mi dotuhai chu an thothâng a ṭhain, an hrât a, Indiknawtaka a mi theidatuhai chu an pung ta huk a.",
      "reference": "INPÂKNA HLABU 38:19"
    },
    {
      "content": "Thil ṭha thil suola thung hlak- tuhai hi, Thil ṭha ka hnawt leiin a mi dotuhai an nih.",
      "reference": "INPÂKNA HLABU 38:20"
    },
    {
      "content": "Aw LALPA, mi fesan lul naw la, Aw ka Pathien, mîn hlat lul naw rawh.",
      "reference": "INPÂKNA HLABU 38:21"
    },
    {
      "content": "Aw LALPA, a mi sandamtu, A mi ṭhangpui dingin inhmaw rawh.",
      "reference": "INPÂKNA HLABU 38:22"
    }
  ],
  "version": "HMARCLBSI",
  "reference": "INPÂKNA HLABU 38 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}