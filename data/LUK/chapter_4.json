{
  "verses": [
    {
      "content": "Chun, Isu chu Thlarau Inthiengin a sip a, Jordan vadunga inthawk- in a kîr nâwk a, thlalêrah ni sâwmli Thlarau ṭhuoia umin Diebol thlêmin a um a.",
      "reference": "LUKA 4:1"
    },
    {
      "content": "Chun, chuong nihaia chun ieng- khawm a fâk nawh a; chuongchun, a tâwpa chun a phîng a hung ṭâm tah a.",
      "reference": "LUKA 4:2"
    },
    {
      "content": "Chun, Diebol chun a kuomah, “Pathien Naupa i ni chun hi lung hi beia inchang dingin thu pe rawh,” a ta.",
      "reference": "LUKA 4:3"
    },
    {
      "content": "Chun, Isûn a kuomah, “ ‘Mihriem hi bei chauin hring naw ni hai,’ ti ziek a nih,” a ta, a dawn a.",
      "reference": "LUKA 4:4"
    },
    {
      "content": "Diebol chun a ṭhuoi tung a, mit khap kâr loin khawvêl ram po po ân entir a.",
      "reference": "LUKA 4:5"
    },
    {
      "content": "Chun, a kuomah, “Hieng po po chunga thuneina le ropuina hi pêng ka ti che; ka kuomah pêk a ni ta sih a, ka nuom taphawt kuomah ka pêk hlak bawk a nih.",
      "reference": "LUKA 4:6"
    },
    {
      "content": "Chuongchun, chibai mi bûk la, a rêngin i ta vawng nîng a tih,” a ta.",
      "reference": "LUKA 4:7"
    },
    {
      "content": "Chun, Isûn a kuomah, “ ‘Lalpa i Pathien chibai bûk la, ama rawng chau bâwl rawh,’ ti ziek a nih,” a ta, a dawn a.",
      "reference": "LUKA 4:8"
    },
    {
      "content": "Chun, Diebol chun Jerusalemah a ṭhuoi a, Pathien biekin sîp zuma chun a sieh a; a kuomah, “Pathien Naupa i ni chun, hitaka inthawk hin tla thla rawh;",
      "reference": "LUKA 4:9"
    },
    {
      "content": "‘Nangma humhim ding chein A vântirkohai chu thu pêng a tih,’ ti le,",
      "reference": "LUKA 4:10"
    },
    {
      "content": "‘An kutin dawm an ti cheh a, Chuong naw chun i kein lung sui hlau rawi i tih,’ ti ziek a ni sih a,” a ta.",
      "reference": "LUKA 4:11"
    },
    {
      "content": "Chun, Isûn a kuomah, “ ‘Lalpa i Pathien infie naw,’ ti a nih,” tiin a dawn a.",
      "reference": "LUKA 4:12"
    },
    {
      "content": "Chun, Diebolin a thlêmna ding tinrênga a thlêm zo chun, a remchâng phaa dingin a fe san tah a.",
      "reference": "LUKA 4:13"
    },
    {
      "content": "Chun, Isu chu Thlarau thil- thawtheina putin Galili ramah a fe nâwk tah a; chun, a chanchin chu chu lai vêl ram tina chun ân thang tah a.",
      "reference": "LUKA 4:14"
    },
    {
      "content": "Chun, an inkhâwmna inahai ân chûktir pei a, mi po po inpâkin a um a.",
      "reference": "LUKA 4:15"
    },
    {
      "content": "Chun, a seilienna khuo Nazareth chu a hung tlung a; Châwl- nia a thaw dân pângngaiin inkhâwm- na inah a lût a, tiem dingin a ngîr a.",
      "reference": "LUKA 4:16"
    },
    {
      "content": "Chun, zâwlnei Isai lekhabu chu a kuomah an pêk a, Lekhabu ziel chu a sût a, hi thu ziekna lai hi a phar a,",
      "reference": "LUKA 4:17"
    },
    {
      "content": "“Riengvaihai kuoma Chanchin Ṭha hril dinga a mi ruot leiin, Lalpa Thlarau chu ka chungah a um; Ama chun salhai kuoma suokna thu le, Mitdelhai kuoma mitvar nei nâwkna thu hril ding dâm, Suknawmnat tuorhai insuoktirna ding dâm,",
      "reference": "LUKA 4:18"
    },
    {
      "content": "Lalpa lungawi kum thu hril ding dâmin, A mi tir a nih,” ti hi.",
      "reference": "LUKA 4:19"
    },
    {
      "content": "Chun, lekhabu chu a ziel a, rawngbâwltu a pêk nâwk a, a ṭhung tah a. Chun, inkhâwmna ina mi po po mit chu ama chungah a fuh a.",
      "reference": "LUKA 4:20"
    },
    {
      "content": "Chun, an kuomah, “Hi Pathien Lekha Thu hi vawisûn hin in ihrietah a hung tlung tah,” tiin a hril ṭan a.",
      "reference": "LUKA 4:21"
    },
    {
      "content": "Chun, an rêngin ama an inpâk a, a bausuok lunginsietna thu dâm chu mak an ti hleh a. “Hi pa hi Josef naupa a ni naw am a nih?” an ta.",
      "reference": "LUKA 4:22"
    },
    {
      "content": "Chun, ama chun an kuomah, “Hi ṭawngbau hi, ‘Dâktawr, nang in- sukdam rawh,’ ‘Kapernauma i thil- thaw kan lo hriet taphawt kha, nangma khuo tieng khawm hin thaw ve rawh,’ tiin in mi la ti ngei âwm de hi,” a ta.",
      "reference": "LUKA 4:23"
    },
    {
      "content": "Chun, ama bawkin, “Titakzetin ka hril cheu hi, zâwlnei tukhawm mâni khuo tieng mîn an lâwm ngai nawh.",
      "reference": "LUKA 4:24"
    },
    {
      "content": "Chuongchun, indiktakin ka hril cheu, Elija dam laia kum thum le thla ruk vân a ping a, khawvêla ṭâm nasatak a hung tla khan, Israel ramah hmeithai tamtak an um a;",
      "reference": "LUKA 4:25"
    },
    {
      "content": "nisienlakhawm, anni laia tukhawm kuomah Elija tir a ni nawh a, Sidon ram tienga Sarepta, nuhmei pakhat hmeithai kuoma chau tir a ni lem kha.",
      "reference": "LUKA 4:26"
    },
    {
      "content": "Chun, zâwlnei Elisa dam lai khawm khan Israel ramah inphâr tamtak an um a; nisienlakhawm, Naaman Suria rama mi chau naw chu anni laia tukhawm sukthiengin an um naw kha,” a ta.",
      "reference": "LUKA 4:27"
    },
    {
      "content": "Chun, inkhâwmna ina mi po po chun, chuong thu chu an hriet phingleh an lunginsen ta bêk bêk a,",
      "reference": "LUKA 4:28"
    },
    {
      "content": "an tho tâwl a, khuoa inthawk chun an nam dawk a, pei thlâk dingin an khuo umna râwl khoa chun an ṭhuoi tah a.",
      "reference": "LUKA 4:29"
    },
    {
      "content": "Nisienlakhawm, ama chu an kârah a fe thleng a, a fe ta pei a.",
      "reference": "LUKA 4:30"
    },
    {
      "content": "Chun, Galili rama khuo pakhat, Kapernauma chun an zu feh a, Châwlni chun mihai ân chûktir a;",
      "reference": "LUKA 4:31"
    },
    {
      "content": "chun, thuneitaka a hril leiin a thu inchûktir chu mak an ti hleh a.",
      "reference": "LUKA 4:32"
    },
    {
      "content": "Chun, inkhâwmna ina chun khawhri inthieng naw thlarau nei mi pakhat a lo um a; ama chu râwl inringtakin,",
      "reference": "LUKA 4:33"
    },
    {
      "content": "“A! Nazareth Isu, keini le nang ieng am ei inzâwlna? A mi sukbohmang dingin i hung a ni maw? Nang ka hriet che, Pathien Mi Inthieng i nih,” tiin a khêk suok a.",
      "reference": "LUKA 4:34"
    },
    {
      "content": "Chun, Isûn a hal a, “To la, a sûnga inthawkin hung suok rawh,” a ta. Chun, khawhri chun a laiah a sukthlûk zet a, sukna loin a sûnga inthawk chu a hung suok tah a.",
      "reference": "LUKA 4:35"
    },
    {
      "content": "Chun, an rêngin mak an ti hleh a, “Hi hi ieng thu am a ni leh? Thu neitak le thilthawtheitakin khawhri inthieng nawhai thu a pêk a, an suok hi,” tiin an inbiek a.",
      "reference": "LUKA 4:36"
    },
    {
      "content": "Chun, chu lai ram khaw tinah a chanchin ân thang tah a.",
      "reference": "LUKA 4:37"
    },
    {
      "content": "Chun, a tho a, inkhâwmna ina inthawk chu a suok a, Simon inah a lût tah a. Chun, Simon nuhmei nu chu nasatakin a khuo a sik a, chuong- chun, a ta dingin an lo ngênpêk a.",
      "reference": "LUKA 4:38"
    },
    {
      "content": "Chun, a kâwlah a ngîr a, khawsik chu a hal a, a bo tah a; chun, a tho nghâl tah a, an rawng a bâwlpêk a.",
      "reference": "LUKA 4:39"
    },
    {
      "content": "Chun, nisa tlâk ding laiin natna tum tuma na, damnaw nei taphawtin a kuomah an hung ṭhuoi a; chun, an rênga chunga chun kut ân nghat seng a, a sukdam ta pei a.",
      "reference": "LUKA 4:40"
    },
    {
      "content": "Chun, khawhrihai khawm, “Pathien Naupa i nih,” tia khêkin, mi tamtak sûnga inthawkin an hung suok a. Chun, anni a hal a, Krista a nih ti an hriet leiin an ṭawng a phal nawh a.",
      "reference": "LUKA 4:41"
    },
    {
      "content": "Chun, khawvar phingleh a suok a, thlalêr hmunah a feh a; chun, mipuihai chun an zawng a, a kuomah an hung a, anni a fe san nawna dingin chel an tum a.",
      "reference": "LUKA 4:42"
    },
    {
      "content": "Nisienlakhawm, ama chun an kuomah, “Khaw dangahai khawm Pathien ram Chanchin Ṭha ka hril ding a nih, chu lei tak chun tir ka ni sih a,” a ta.",
      "reference": "LUKA 4:43"
    },
    {
      "content": "Chuongchun, Judai rama in- khâwmna inahai thu a hril a.",
      "reference": "LUKA 4:44"
    }
  ],
  "version": "HMARCLBSI",
  "reference": "LUKA 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}