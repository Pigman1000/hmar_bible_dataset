{
  "verses": [
    {
      "content": "Chun, a dâk suok a, mi hausahaiin thawlâwm bâwma an thawlâwm thlâk lai a hmuh a.",
      "reference": "LUKA 21:1"
    },
    {
      "content": "Chun, hmeithai pasetak tûin amanih dâr tangka dere pahni a hung thlâk a hmu bawk a.",
      "reference": "LUKA 21:2"
    },
    {
      "content": "Chuongchun, “Titakzetin ka hril cheu hi, hienghai po po nêkin hi hmeithai pasetak hin a thlâk tam lem;",
      "reference": "LUKA 21:3"
    },
    {
      "content": "hieng po po hin an nei liema chu thawlâwmah an thlâk a nih; ama ruok hin chu a dit laitak, a khawsakpui dinga a nei sun chu a thlâk vawng a nih,” a ta.",
      "reference": "LUKA 21:4"
    },
    {
      "content": "Chun, tuhaiin amanih Pathien biekin thu, lung ṭhatak le thilpêka an icheimawizie chu an hril laiin, ama chun,",
      "reference": "LUKA 21:5"
    },
    {
      "content": "“Hieng in thil hmu hi, sukchim loa lung inthuo hrim hrim hitaka hin um naw ni; chuong ang ni chu la tlung a tih,” a ta.",
      "reference": "LUKA 21:6"
    },
    {
      "content": "Chun, anni chun a kuomah, “Inchûktirtu, chuong chu ieng tik am hung um a ti leh? Chuong chu a hung tlung ding pha inchikna ieng am um a ta?” tiin an indawn a.",
      "reference": "LUKA 21:7"
    },
    {
      "content": "Chun, ama chun, “An hlêm nawna ding cheuin fîmkhur ro. Mi tamtakin, ‘Krista chu ka nih,’ ‘Ahun a tlung ding a ni tah,’ tiin keia hming sâlin an hung ding a nih; chuonghai chu zui naw ro.",
      "reference": "LUKA 21:8"
    },
    {
      "content": "Chun, indo thu le buoi thu in hriet pha ṭi naw ro; chuong chu a tlung hmasa ding hrim a nih, tâwpna ruok chu tlung nghâl el hri naw ni,” a ta.",
      "reference": "LUKA 21:9"
    },
    {
      "content": "Chun, an kuomah, “Hnam hran le hnam hran indo an ta, ram tum le ram tum indo an ta;",
      "reference": "LUKA 21:10"
    },
    {
      "content": "simkhawleihnuoi nasatakin inhnîng a ta, hmun tum tumah ṭâmhai tlâng a ta, hrihai inlêng bawk a ta; vâna inthawkin thil ṭium le inchikna nasatakhai um a tih.",
      "reference": "LUKA 21:11"
    },
    {
      "content": "Nisienlakhawm, chuong po po tlung hma chun, man an ti cheu a, inkhâwmna ina mihai le intângna ina mihai kuoma ṭhuoiin suk- nawmnâng an ti cheu, keia hmingin lalhai le hotuhai hmaah ṭhuoi an ti cheu.",
      "reference": "LUKA 21:12"
    },
    {
      "content": "Chu chu in ta dingin thuinhriettirna remchâng la ni hman hman a tih.",
      "reference": "LUKA 21:13"
    },
    {
      "content": "Chuongchun, dawnna ding ngaituo lâwk lo dingin in lungril sukdet ro,",
      "reference": "LUKA 21:14"
    },
    {
      "content": "in hmêlma po poin an sêl thlâk thei nawna ding bau le varna ka pêk ding cheu a ni sih a.",
      "reference": "LUKA 21:15"
    },
    {
      "content": "Chun, in nuhai le in pahai, in nauhai, in laibunghai, in ruolhai khawmin inmantir an ti cheu a, a ṭhen insukhlumtir an ti cheu.",
      "reference": "LUKA 21:16"
    },
    {
      "content": "Keia hming leiin mi po po theida nîng in tih.",
      "reference": "LUKA 21:17"
    },
    {
      "content": "Nisienlakhawm, in sam zai khat khawm bohmang naw nih.",
      "reference": "LUKA 21:18"
    },
    {
      "content": "In selnain in hringna sanhim in tih.",
      "reference": "LUKA 21:19"
    },
    {
      "content": "“Nisienlakhawm, sipaihaiin Jerusalem an inhuol in hmu pha, a bohmang ding a nih ti hre ro.",
      "reference": "LUKA 21:20"
    },
    {
      "content": "Chu pha chun Judai rama umhai chu tlângahai tlân hmang raw hai se, a sûnga umhai chun suoksan raw hai se, rama umhai chu a sûngah lût naw raw hai se.",
      "reference": "LUKA 21:21"
    },
    {
      "content": "Chuong ni chu phuba lâk ni a nih, thu an ziek po po a hung tlung theina dingin.",
      "reference": "LUKA 21:22"
    },
    {
      "content": "Chuong ni chun inraihai le nautê pawmhai chung rik a tih, khawvêla hin rinum nasatak a tlung ding lei le, hi chihai chunga hin lunginsenna a tlung ding a ni leiin.",
      "reference": "LUKA 21:23"
    },
    {
      "content": "Chun, kâwlhnâmin thîng an ta, hnam tin kuomah sala ṭhuoiin um an tih; chun, Jentailhai ni a kim hma- khat chu Jerusalem chu Jentailhai sirdein um a tih.",
      "reference": "LUKA 21:24"
    },
    {
      "content": "“Chun, nisaa dâm, thlaa dâm, arasia dâm inchikna um a tih; tuisuoriet inrûm le a fâwn leiin hnuoia khawm hin hnam tin rinumna le lunginzîngna tlung a tih;",
      "reference": "LUKA 21:25"
    },
    {
      "content": "mihai, thlabâr lei le khawvêla thil hung tlung ding ngaituo leiin thidang an tih; vân thilthawthei- nahai chu ân hnîng ding a ni sih a.",
      "reference": "LUKA 21:26"
    },
    {
      "content": "Chu pha chun Mihriem Naupa hi thilthawtheina leh, ropuina nasa- tak leh sûm laia hung hmûng an tih.",
      "reference": "LUKA 21:27"
    },
    {
      "content": "Chun, chuong thil chu a hung tlung hlimin, dâk suok unla, hang en ro; in intlanna ding a hnai ta leiin,” a ta.",
      "reference": "LUKA 21:28"
    },
    {
      "content": "Chun, an kuomah tekhithu a hril a, “Theichang kûng le thing po po en ro,",
      "reference": "LUKA 21:29"
    },
    {
      "content": "ân der phingleh chu chu in hmuh a, nipui a hung tlung ding a nih ti in hriet nghâl hlak.",
      "reference": "LUKA 21:30"
    },
    {
      "content": "Chuong ang bawkin nangni khawmin chuong chu a hung tlung in hmu phaleh, Pathien ram a hung hnai tah ti hre ro.",
      "reference": "LUKA 21:31"
    },
    {
      "content": "Titakzetin ka hril cheu hi, thil po po a tlung kim hmakhat chu tulai ruoltharhai hi bo naw ni hai.",
      "reference": "LUKA 21:32"
    },
    {
      "content": "Hnuoi le vân bohmang a ta, ka thu ruok chu bohmang naw ni.",
      "reference": "LUKA 21:33"
    },
    {
      "content": "“Amiruokchu, fîmkhur ro, chuong naw chun, fâk khawp taluo leh, zu inrui leh, dam sûng khawsak ngaituo leh in lungril sip taluo hlau a ta, chu ni chun châng âwk angin kârloin in chungah hung tlung phut a tih.",
      "reference": "LUKA 21:34"
    },
    {
      "content": "Chuong ang tak chun, hnuoi chung po poa umhai chungah a tlung seng ding a nih.",
      "reference": "LUKA 21:35"
    },
    {
      "content": "Chuongchun, chuong thil hung tlung dinghai po po chu pumpel tlâk le Mihriem Naupa hmaa ngîr tlâka ruot in ni theina dingin, ieng lai khawmin ṭawngṭai pumin ngaiven ro,” a ta.",
      "reference": "LUKA 21:36"
    },
    {
      "content": "Chun, ni tin Pathien biekinah ân chûktir hlak a; zân tin a suok a, Oliv tlâng an tia chun a riek hlak.",
      "reference": "LUKA 21:37"
    },
    {
      "content": "Chun, zîngkâr inhmatakin a thu ngai dingin mi po po Pathien biekinah a kuomah an hung hlak.",
      "reference": "LUKA 21:38"
    }
  ],
  "version": "HMARCLBSI",
  "reference": "LUKA 21 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}