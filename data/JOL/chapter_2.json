{
  "verses": [
    {
      "content": "Ziona chun tawtawrâwt mût unla, ka tlâng inthienga chun inrâl- ringna sukri ro, hi ram sûnga mi po pohai chu inthin raw se; LALPA ni chu a hung tlung mêk a, a hnai ta sih a;",
      "reference": "JOEL 2:1"
    },
    {
      "content": "inthimna le vâninnîmna ni, sûm zîng ni le inthim sâ ni, tlâng chunga vârtle var rên ruon ang; mipui nasa- tak le hrâttak, chuong ang la um ngai lo, chuong hnunga suon tamtak chen khawma um nâwk ta ngailo ding chu.",
      "reference": "JOEL 2:2"
    },
    {
      "content": "An hmatieng chu meiin a kâng fai a, an hnungtieng meichawkin a hlieu bawk a; an hmaa ram chu Eden huon ang a nih; an hnungtieng chu thlalêr ram ṭâwl a nih, ieng- khawmin chuong chu an pumpel ta nawh.",
      "reference": "JOEL 2:3"
    },
    {
      "content": "An inlang dân chu sakawr inlang dân ang a nih; sakawr chuong mi angin an tlân a.",
      "reference": "JOEL 2:4"
    },
    {
      "content": "Indona tawlailîr ri angin tlâng chunga chun an kat sup sup a, pâwl kâng chawk dur dur ang le indonaa mipui hrâttak inzosa angin.",
      "reference": "JOEL 2:5"
    },
    {
      "content": "An hmaa mipuihai chu an thla- phâng a, an hmêlhai chu a hung dâng vawng tah a.",
      "reference": "JOEL 2:6"
    },
    {
      "content": "Mi hrâttak angin an tlân a, indo mi angin bangah an lâwn a; mâni zâwn sengah an feh a, an intlar dân an sukbuoi nawh.",
      "reference": "JOEL 2:7"
    },
    {
      "content": "An inhneng bawk nawh a, mâni lampui sengah an feh a, hriemhreihai an nêrthleng a, an fe pêt nawh.",
      "reference": "JOEL 2:8"
    },
    {
      "content": "Khawpui chunga chun an in- châwm a; kul chungah an tlân a; in sûngahai chun an hang lâwn a; inru angin tukverahai an lût a.",
      "reference": "JOEL 2:9"
    },
    {
      "content": "An hmaa chun hnuoi khawm ân thin a; vânhai ân hnîng a; nisa le thla chu an inthim a, arasihai chun an var an thup a:",
      "reference": "JOEL 2:10"
    },
    {
      "content": "LALPA chun a sipai ruolhai hmaa chun râwl ân suoh a, a rie- bûkhai chu a ropui hle sih a; a thu muolsuotu chu a hrât hle sih a. LALPA ni chu a ropuiin a râpthlâk êm êm sih a; tuin am tuor thei a ta?",
      "reference": "JOEL 2:11"
    },
    {
      "content": "LALPA chun, “Chuong sa khawmin tuhin in lungril po poin, bu ngheiin, ṭapin, lungngaiin keia tieng hung ngha unla;",
      "reference": "JOEL 2:12"
    },
    {
      "content": "in puon ni loin, in lungril thlêr ro,” a tih. LALPA in Pathien tieng chu ngha ro: ama chu lunginsiet theitak le lainatnaa sip, lunginuoi le zainêm- naa sip, thil ṭha naw chu inlêt hlak a nih.",
      "reference": "JOEL 2:13"
    },
    {
      "content": "LALPA in Pathien kuomah, bei- phit inhlân le dâwn ding inhlânahai khawm chun, kîrin lungril inlêtin, malsâwmna mâksanin um naw ni ti tuin am a hriet a?",
      "reference": "JOEL 2:14"
    },
    {
      "content": "Ziona chun tawtawrâwt mût unla, bu nghei hun inserthieng ro; inkhâwmpui ursûntak chu siem ro,",
      "reference": "JOEL 2:15"
    },
    {
      "content": "mipui inkhâwm unla, in- khâwmpuihai chu sukthieng unla, tarsiehai, naupanghai, nenê ne laihai kei khâwm unla, moneitu chu a pin- dana inthawkin hung suok sienla, mo khawm a pindan sûngrila inthawk chun hung suok raw se.",
      "reference": "JOEL 2:16"
    },
    {
      "content": "Thiempu, LALPA rawngbâwl- tuhai chu, tuolpûk le mâichâm inkâra chun ṭap sienla, “Aw LALPA i mihai hla la, i rochanhai hi hrilsieta uma hnamhaiin an chunga ro an rêlpêk dingin pe naw rawh: ‘An Pathien chu khâw lai am a um ta leh,’ tiin an mipuihai lai chun ieng dingin am tîng an ta?” ti raw se.",
      "reference": "JOEL 2:17"
    },
    {
      "content": "LALPA chun a ram chu a thîk a, a mihai chu a lunginsiet a.",
      "reference": "JOEL 2:18"
    },
    {
      "content": "LALPA chun a dawn a, a mihai kuomah, “Ngai unla, in kuomah bu dâm, uoin dâm, hriek dâm hung in- tlun ka ta, chuonghaia chun tlai in ta: hnamhai laia chun hrilsietin inumtir nâwk ta naw ning cheu a:",
      "reference": "JOEL 2:19"
    },
    {
      "content": "amiruokchu, in kuoma in- thawkin hmârtieng sipai ruol chu sawnhmang dai ka ta, ram ṭâwl le râusannaah infetir ka tih, a hmasa pâwl saktieng tuisuorietah, a nu- hnung pâwl thlangtieng tuisuorietah; hung ṭhuoi suok a ta, rimsetakin hung innam a tih, thil nasatak a thaw ta leiin.",
      "reference": "JOEL 2:20"
    },
    {
      "content": "Aw ram, ṭi naw la, hlimin lâwm rawh, LALPA chun thil ropuitakhai a thaw ta sih a.",
      "reference": "JOEL 2:21"
    },
    {
      "content": "Ranhai, ṭi naw ro, thlalêr hlobet hmun a hung inder a; thing chu a hung rah a, theichang kûng le grêp- hruihai chu a hung inno sih a.",
      "reference": "JOEL 2:22"
    },
    {
      "content": "Nangni Zion nauhai, lâwm ro, LALPA in Pathiena chun hlim ro; ruo hmasa chu inkhi chiein a pêk si cheu a, in ta dingin ruo ân sûrtir a, thla khatnaa ruo hmasa le ruo nuhnung chu.",
      "reference": "JOEL 2:23"
    },
    {
      "content": "Ṭuonghai chu buin hung sip a ta, uoin le hriek chu bêlahai chun sip liem a ta.",
      "reference": "JOEL 2:24"
    },
    {
      "content": "Nangni laia ka sipai ruol tamtak ka itir, tawktawngang dâm, khâuṭhikṭhi dâm, thingnge dâm, tuktulung dâmin an fâk zo kumhai kha thung nâwk ka ti cheu.",
      "reference": "JOEL 2:25"
    },
    {
      "content": "Tamtak nei in ta, tlai in tih, maktaka ngaituo hlaktu cheu LALPA in Pathien hming chu inpâk in ta, ka mihai chu muolpho hrim hrim naw ni hai.",
      "reference": "JOEL 2:26"
    },
    {
      "content": "Chun, Israelhai lai hin ka um ti le, LALPA in Pathien ka na, tu dang khawm an um nawh ti hrieng in tih; ka mihai chu muolpho nâwk ta naw ni hai.",
      "reference": "JOEL 2:27"
    },
    {
      "content": "“Chu hnunga chun mi po po chungah ka thlarau buok ka ta; chuongchun, in naupasalhaiin, in naunuhmeihaiin ka thu hril an ta, in tarhaiin mangah mang an ta, in tlangvâlhaiin inlârnahai hmûng an ta:",
      "reference": "JOEL 2:28"
    },
    {
      "content": "chuong niahai chun suokpahai le suoknuhai chunga khawm ka thlarau buok ka tih.",
      "reference": "JOEL 2:29"
    },
    {
      "content": "Vâna le hnuoiahai thilmak- hai inhmutir ka ta, thisen dâm, meikhu dâm, meikhu ngîr dâm leh.",
      "reference": "JOEL 2:30"
    },
    {
      "content": "Nisa inthimin inchang a ta, thla chu thisenah inchang a ta, LALPA ni ropuitak le râpthlâktak chu a hung tlung hma chun.",
      "reference": "JOEL 2:31"
    },
    {
      "content": "Chun, hieng ang hi nîng a ta, tukhawm LALPA hming lam taphawt chu sanhim nîng an tih; LALPAIN a hril ang khan a tlânsuokhai chu Zion tlânga le Jerusalem khuoah an um âwm sih a, chu hai lai chun LALPAIN a kohai chu ṭhang an tih.”",
      "reference": "JOEL 2:32"
    }
  ],
  "version": "HMARCLBSI",
  "reference": "JOEL 2 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}