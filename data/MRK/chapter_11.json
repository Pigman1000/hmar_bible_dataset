{
  "verses": [
    {
      "content": "Chun, Jerusalem an tlung tâwm a, Oliv tlânga Bethphage le Bethani khuo kâwl an tlungin, a închûktirhai laia mi pahni a tir a,",
      "reference": "MARKA 11:1"
    },
    {
      "content": "an kuomah, “In hma zâwn khuoa sawn fe unla; chun, in hei lût hlimin sabengtungte thlung, tukhawm la chuongna ngainaw va hmûng in ta; chu chu sût unla hung kei ro.",
      "reference": "MARKA 11:2"
    },
    {
      "content": "Chun, tûkhawmin, ‘A kha ieng- ding am in tih a?’ an ti cheu chun, ‘Lalpain a mamaw a nih, ahin hung insietir nâwk vak a tih,’ ti ro,” a ta.",
      "reference": "MARKA 11:3"
    },
    {
      "content": "Chuongchun, an fe tah a, kawt- thlêra kawtkhâr puotienga sabeng- tungte inthlung an va hmuh a. Chun, chu chu an sût tah a.",
      "reference": "MARKA 11:4"
    },
    {
      "content": "Chun, chutaka ngîr tuhai amani chun an kuomah, “Sabengtungte kha iengdinga in sût?” an ta.",
      "reference": "MARKA 11:5"
    },
    {
      "content": "Chun, anni chun, Isu hril ang tak khan an kuoma chun an hril a; chuongchun, an fe an phal tah a.",
      "reference": "MARKA 11:6"
    },
    {
      "content": "Chun, sabengtungte chu Isu kuomah an hung kei a, a chunga chun puonhai an phah a; chuongchun, a chungah a chuong tah a.",
      "reference": "MARKA 11:7"
    },
    {
      "content": "Chun, mi tamtakin lampuia chun an puon an phah a; mi dangin loa sâwlhna an va sât a, an pha bawk a.",
      "reference": "MARKA 11:8"
    },
    {
      "content": "Chun, a hma tienga fehai le a hnunga hung zuituhai chun, “Hosanna, Lalpa hminga hung chu inpâkin um raw se;",
      "reference": "MARKA 11:9"
    },
    {
      "content": "Ram hung tlung ding ei Pa David ram chu, inpâkin um raw se; A chunghnungtaka khin Hosanna,” tiin an khêk a.",
      "reference": "MARKA 11:10"
    },
    {
      "content": "Chun, Jerusalema Pathien biekina chun a va lût a; iengkim a en vêl zo chun; zântieng khawm a lo ni tah a, a suok a, sâwm le pahnihai leh Bethaniah an fe tah a.",
      "reference": "MARKA 11:11"
    },
    {
      "content": "Chun, azîng Bethania inthawka a suok hnungin a phîng a ṭâm tah a.",
      "reference": "MARKA 11:12"
    },
    {
      "content": "Chun, theichang kûng hna nei hlataka hin a hei hmuh a, “A ra ka hmu duoiin,” tiin a va feh a; a va tlung chun a hna chau naw chu iengkhawm a hmu nawh a; theichang ra pha a ni naw hrim a.",
      "reference": "MARKA 11:13"
    },
    {
      "content": "Chuongchun, Isûn thing chu a biek a, “Tuta hnung kumkhaw- tluongin i ra hrim hrim tukhawmin fa ta naw raw hai se,” a ta. A închûtirhai rawi chun chu chu an hriet a.",
      "reference": "MARKA 11:14"
    },
    {
      "content": "Chun, Jerusalem chu a tlung a, Pathien biekinah a va lût a, biekina iengkhat zawrtuhai le ân chawtuhai chu a hnawt suok tah a. Tangka thlengtuhai dawkânhai le, vaṭhu zawrtuhai ṭhungphahai khawm chu a nam thlûk pêk bawk a.",
      "reference": "MARKA 11:15"
    },
    {
      "content": "Chun, Pathien biekina chun tukhawmin thuomhnaw an chawi thleng chu a phal ta bawk nawh a.",
      "reference": "MARKA 11:16"
    },
    {
      "content": "Chun, an kuoma chun, “ ‘Ka in chu hnam tin ta dinga ṭawngṭaina in tîng an tih,’ ti ziek a ni naw am a nih? Nangni ruok chun suomhmanghai pûkin in siem lem hi,” tiin ân chûktir tah a.",
      "reference": "MARKA 11:17"
    },
    {
      "content": "Chun, thiempu lalhai le Dân in- chûktirtuhai chun chu chu an hriet a, a sukbo theina ding zie an zawng a. Mipuihai po po chun a închûktirna chu mak an ti hle leiin ama an ṭi bawk si.",
      "reference": "MARKA 11:18"
    },
    {
      "content": "Chun, zântieng a hung ni chun, Isu le a inchûktirhai chu khawpuia inthawk chun an fe suok a.",
      "reference": "MARKA 11:19"
    },
    {
      "content": "Chun, zîngkâra an fe malam chun theichang kûng chu a zung chena thêm zo vawngin an hmu tah a.",
      "reference": "MARKA 11:20"
    },
    {
      "content": "Chuongchun, Peterin a hriet suok nâwk a, a kuomah, “Rabbi en ta, theichang kûng ṭawngsie în phur kha a lo thêm vawng tah,” a ta.",
      "reference": "MARKA 11:21"
    },
    {
      "content": "Chun, Isu chun an kuomah, “Pathienah ringna nei ro.",
      "reference": "MARKA 11:22"
    },
    {
      "content": "Titakzetin ka hril cheu hi, tû- khawm hi tlâng kuoma hin, ‘Insawn la, tuisuorietah dehâwnin um rawh,’ tia a lungrila ringhla loa a iti chu tlung ngei a tih ti ring taphawtin an hril ang phawt chu hmûng an tih.",
      "reference": "MARKA 11:23"
    },
    {
      "content": "Chuleichun, ka ti cheu hi, iengkim ṭawngṭaia in hni taphawt chu, hmusain inngai unla, chuong- chun, hmûng in tih.",
      "reference": "MARKA 11:24"
    },
    {
      "content": "Chun, ṭawngṭai dinga in ngîr pha po leh tu chunga khawm thupawi ieng am a nih in nei chun ngaidam ro; vâna in Pa khawmin in bawsietnahai chu a ngaidam theina ding cheu in.",
      "reference": "MARKA 11:25"
    },
    {
      "content": "[nisienlakhawm, in ngaidam naw chun, in Pa vâna mi khawmin ngaidam bîk naw ni cheu,]” a ta, a dawn a.",
      "reference": "MARKA 11:26"
    },
    {
      "content": "Chun, Jerusalem chu an tlung nâwk a; chun, Pathien biekina a lêng laiin thiempu lalhai, Dân inchûk- tirtuhai, upahai chu a kuomah an hung a,",
      "reference": "MARKA 11:27"
    },
    {
      "content": "a kuoma chun, “Tu thuin am hieng hi i thaw a na? Hienghai hi thaw dingin tuin am thu a pêk cheh a?” an ta.",
      "reference": "MARKA 11:28"
    },
    {
      "content": "Isûn an kuomah, “Kei khawmin thu bau khat indawn vêng ka ti cheu; mi dawn unla, chuongchun, tu thuin am hieng hi ka thaw hril ka ti cheu.",
      "reference": "MARKA 11:29"
    },
    {
      "content": "Johan baptisma kha vâna mi thu amani, mihriem thu? mi dawn ro,” a ta.",
      "reference": "MARKA 11:30"
    },
    {
      "content": "Chun, an inngaituoh a, “ ‘Vâna mi thu,’ ei ti chun, ‘Ieng dinga a thu in awi naw?’ a mi ti âwm sih a.",
      "reference": "MARKA 11:31"
    },
    {
      "content": "‘Mihriem thu,’ ei ti el ding am a ni chu?” an ta. Nisienlakhawm, mipui chu an ṭih a, mi po poin Johan chu zâwlnei takin an ngai tâwl sih a.",
      "reference": "MARKA 11:32"
    },
    {
      "content": "Chuongchun, Isu chu an dawn a, “Kan hriet nawh,” an ta. Chun, Isûn an kuomah, “Kei khawmin tu thuin am hieng hi ka thawh a, hril bîk naw ning cheuah,” a ta.",
      "reference": "MARKA 11:33"
    }
  ],
  "version": "HMARCLBSI",
  "reference": "MARKA 11 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}