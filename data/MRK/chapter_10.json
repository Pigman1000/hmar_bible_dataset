{
  "verses": [
    {
      "content": "Chun, a tho a, chutaka inthawk chu Judai ram le Jordan râlah a fe tah a; chun, mi- puihai chu a kuomah an hung inkhâwm nâwk a, chuongchun, a thaw dân ta ang rawpin a lo inchûktir nâwk a.",
      "reference": "MARKA 10:1"
    },
    {
      "content": "Chun, Pharisaihai ṭhenkhat a kuomah an hung a, ama fiena dingin “Mîn a nuhmei a mâk a thieng am?” tiin an indawn a.",
      "reference": "MARKA 10:2"
    },
    {
      "content": "Ama chun an kuomah, “Mosien iengtin am thu a pêk cheu a?” tîn a dawn a.",
      "reference": "MARKA 10:3"
    },
    {
      "content": "Chun, anni chun, “Mosie chun inmâkna lekha inziekin mâk a phal hlak a nih,” an tih a.",
      "reference": "MARKA 10:4"
    },
    {
      "content": "Nisienlakhawm, Isûn an kuomah, “In lungril ngar leiin a nih in sawnnaw chu thu chu ân ziekpêk cheu chu.",
      "reference": "MARKA 10:5"
    },
    {
      "content": "Nisienlakhawm, leilung insîeng tîra inthawk chun, ‘Anni chu nuhmei le pasalin a siem a nih,’",
      "reference": "MARKA 10:6"
    },
    {
      "content": "‘Chuleichun, pasalin a nu le pa mâksan a ta, a nuhmei chel a ta;",
      "reference": "MARKA 10:7"
    },
    {
      "content": "chuongchun, an pahni chun tisa pumkhat lo ni tâng an tih, chuongchun, pahni an ni ta nawh a, tisa pumkhat an lo ni ta lem a nih’.",
      "reference": "MARKA 10:8"
    },
    {
      "content": "Chuleiin, Pathienin a izawm ta hnung chu mihriemin ṭhe naw raw se,” a ta.",
      "reference": "MARKA 10:9"
    },
    {
      "content": "Chun, ina chun, a închûk- tirhaiin chuong thu chu an indawn nâwk a.",
      "reference": "MARKA 10:10"
    },
    {
      "content": "Ama chun an kuomah, “Tû- khawm a nuhmei mah a, mi dang nei taphawt chun a nuhmei chu a retsan a nih;",
      "reference": "MARKA 10:11"
    },
    {
      "content": "ama khawm chun a pasal inṭhepuia mi dang a nei chun a uire a ni bawk,” a ta.",
      "reference": "MARKA 10:12"
    },
    {
      "content": "Chun, a ithem dingin naupang- tehai an hung ṭhuoi a; chun, inchûktirhai chun an lo hal a.",
      "reference": "MARKA 10:13"
    },
    {
      "content": "Nisienlakhawm, Isûn chu chu a hmuin a lung a ni naw bêk bêk a, an kuoma chun, “Naupangtêhai ka kuomah inhungtir unla, khap naw ro; Pathien ram chu hieng ang mihai ta a ni sih a.",
      "reference": "MARKA 10:14"
    },
    {
      "content": "Titakzetin ka hril cheu, tû- khawm Pathien ram chu naupang- têin a lâwm anga lâwm naw phawt chu a sûngah lût naw tawp an tih,” a ta.",
      "reference": "MARKA 10:15"
    },
    {
      "content": "Chun, annirawi chu a hang kuoh a, an chungah kut innghatin mal a sâwmpêk tah a.",
      "reference": "MARKA 10:16"
    },
    {
      "content": "Chun, fe dinga a suok laitakin mi pakhat a kuom tieng a hung tlân a, a hmaah a dingṭhaṭhuon a, a kuom- ah, “Inchûktirtu ṭha, kumkhuoa hringna ka nei theina dingin ieng am thâwng ka ta?” tiin ân dawn a.",
      "reference": "MARKA 10:17"
    },
    {
      "content": "Chun, Isu chun a kuomah, “Iengdinga ṭha i mi ti? Mi pakhat chau naw chu tukhawm ṭha an um nawh, chu chu Pathien a nih.",
      "reference": "MARKA 10:18"
    },
    {
      "content": "Thupêkhai chu i hriet annâwm: ‘Tuol that naw, Uire naw, Inru naw, Hrietpuina inkhêl pe naw, Hlêm naw, I nu le pa chawimawi rawh,’ tihai hi,” a ta.",
      "reference": "MARKA 10:19"
    },
    {
      "content": "Chun, ama chun a kuomah, “Inchûktirtu, chuong thu po po chu naupang chîte ka ni laia inthawkin ka zâwm hlak,” a ta.",
      "reference": "MARKA 10:20"
    },
    {
      "content": "Chun, Isûn ama chu a en a, a hmangai tah a, a kuomah, “Kawng khat i la bâk, fe la, i nei taphawt zawr la, pasiehai kuomah pe rawh, chuongchun, vânah ro nei i tih; chun, hung la mi hung zui rawh,” a ta.",
      "reference": "MARKA 10:21"
    },
    {
      "content": "Nisienlakhawm, chuong thu lei chun a hmêl chu a hung inthim khup el a, lungzîngtakin a fe hmang tah a, sum tamtak nei mi a ni sih a.",
      "reference": "MARKA 10:22"
    },
    {
      "content": "Chun, Isûn a en vêl a, a închûk- tirhai kuoma chun, “Sumhauhai chu Pathien rama lût a vân tak âwm deh e,” a ta.",
      "reference": "MARKA 10:23"
    },
    {
      "content": "Chun, inchûktirhai chun, a thu hril chu mak an ti hle a, Isu ruok chun a dawn nâwk a, an kuomah, “Nauhai, sum ringhai ta ding chun Pathien rama lût a vân tak hlak deh aw;",
      "reference": "MARKA 10:24"
    },
    {
      "content": "Mihausa Pathien rama a lût nêkin sanghâwngsei ṭhim naa a lût thleng awl lem a tih,” a ta.",
      "reference": "MARKA 10:25"
    },
    {
      "content": "Chun, anni chun mak an ti nasa bêk bêk a, a kuomah, “Anleh, tu am sandam ni thei an ti leh?” an ta.",
      "reference": "MARKA 10:26"
    },
    {
      "content": "Isûn anni chu a en a, “Chu chu mihriem ta dingin thaw ruol a ni nawh a, Pathien ta ding ruok chun thaw ruol lo a ni nawh; Pathien ta dingin iengkim thaw thei a ni sih a,” a ta.",
      "reference": "MARKA 10:27"
    },
    {
      "content": "Peterin a kuomah, “Ngai ta, keinîn iengkim mâksanin kan zui cheh a,” tiin a hang hril phut a.",
      "reference": "MARKA 10:28"
    },
    {
      "content": "Isu chun, “Titakzetin ka hril cheu, tûkhawm keia lei le Chanchin Ṭha leia in amanih, unaupahai amanih, farnuhai amanih, nu ama- nih, pa amanih, nauhai amanih, ram dâm khawm amanih fe san taphawt chu,",
      "reference": "MARKA 10:29"
    },
    {
      "content": "hi dam sûng ngei khawm hin, inhai, unaupahai, farnuhai, nuhai, nauhai, ramhai dâm a lêt zain, suknawmnatnahai leh, hmu naw ding tukhawm an um nawh, hun la hung tlung dinga chatuona hringna leh.",
      "reference": "MARKA 10:30"
    },
    {
      "content": "Nisienlakhawm, mi tamtak a hmasataka umhai chu a nuhnung- takah la um an ta, a nuhnungtakhai khawm chu a hmasatakah la um an tih,” a ta.",
      "reference": "MARKA 10:31"
    },
    {
      "content": "Chun, Jerusalema hang fe dingin lampuiah an um a; Isu chu a hmasah a. Anni chun mak an ti hleh a, a hung zuituhai chun an ṭih a. Chun, ama chun sâwm le pahnihai chu a tumin a ṭhuoi nâwk a,",
      "reference": "MARKA 10:32"
    },
    {
      "content": "“Ngai ta u, Jerusalemah ei hang fe nâwk ding a ni hi; Mihriem Naupa hi thiempu lalhai le Dân inchûk- tirtuhai kuoma inmantirin a la um ding a nih. Anni chun thi dingin a chungah thu rêlthlûng an ta, Jentailhai kuomah pêng an tih.",
      "reference": "MARKA 10:33"
    },
    {
      "content": "Chun, nuizat siemnân hmang an ta, chil sâk khum an ta, vuong an ta, sukhlum an tih; chun, ni thum chenah thonâwk a tih,” tiin a chunga thil hung tlung dinghai chu an kuomah a hril tah a.",
      "reference": "MARKA 10:34"
    },
    {
      "content": "Chun, Zebedai naupahai Jakob le Johan chun ama chu an hung hnai a, a kuomah, “Inchûktirtu, i kuomah kan hni dinghai hi i mi thawpêk kan nuom,” an ta.",
      "reference": "MARKA 10:35"
    },
    {
      "content": "Chun, ama chun an kuomah, “In ta dingin ieng am thawpêk inla cheu in nuom a?” a ta.",
      "reference": "MARKA 10:36"
    },
    {
      "content": "Anni chun a kuomah, “I ropuinaa chun i changtieng pakhat, i vawitieng pakhat mîn ṭhungtir rawh aw?” an ta.",
      "reference": "MARKA 10:37"
    },
    {
      "content": "Isu ruok chun an kuomah, “In hni chu in hriet naw a nih. Ka no dâwn ding chu in dâwn thei am a nih? Ka baptisma chang ding khawm chu in chang thei am a nih?” a ta.",
      "reference": "MARKA 10:38"
    },
    {
      "content": "Chun, anni chun a kuomah, “Thei e,” an tih a. Chun, Isûn an kuomah, “Ka no dâwn ding chu dâwn in ta, ka baptisma chang ding khawm chu chang vêng in tih;",
      "reference": "MARKA 10:39"
    },
    {
      "content": "Nisienlakhawm, ka chang- tienga manih ka vawitienga manih, ṭhung ding thu chu keia pêk ding a ni nawh a, an ibuotsaipêkhai ta ding ni lem a tih,” a ta.",
      "reference": "MARKA 10:40"
    },
    {
      "content": "Chun, sâwmhai chun chu chu an lo hrietin Jakob le Johan chunga chun an lungninaw ta bêk bêk a.",
      "reference": "MARKA 10:41"
    },
    {
      "content": "Isu ruok chun annihai chu a ko a, an kuomah, “Jentailhai chunga rorêltua an iruothai chu an chungah an inlal bêk bêk hlak a, an mi lienhai chun an chungah thu an nei nasa hle ti in hriet a.",
      "reference": "MARKA 10:42"
    },
    {
      "content": "Nangni lai ruok chun chuong chu ni naw nih, tukhawm in laia mi lien ni nuom phawt chu in rawngbâwltuin a um lem ding a nih!",
      "reference": "MARKA 10:43"
    },
    {
      "content": "Tukhawm nangni laia a hmasatak ni nuom phawt chu mi po po rawng bâwltuin a um bawk ding a nih.",
      "reference": "MARKA 10:44"
    },
    {
      "content": "Mihriem Naupa meu khawm rawngbâwlpêka um dinga hung a ni nawh a, mi tamtak intlanna dinga a hringna pe ding lema hung a ni sih a,” a ta.",
      "reference": "MARKA 10:45"
    },
    {
      "content": "Chun, Jeriko an hung tlung a; chun, Isu Jerikoa inthawk chun a închûktirhai leh, mipui nasatak leh a suok laiin kutdaw mitdel, Timai naupa Bartimai chu lampui sîrah a lo ṭhung a.",
      "reference": "MARKA 10:46"
    },
    {
      "content": "Chuongchun, Nazareth Isu a nih ti a hriet phingin, “Isu David naupa, mi lunginsiet rawh,” tiin a khêk tah a.",
      "reference": "MARKA 10:47"
    },
    {
      "content": "Mi tamtakin to dingin an hal a; nisienlakhawm, ama chun, “David naupa, mi lunginsiet rawh,” tiin a khêk zuol det a.",
      "reference": "MARKA 10:48"
    },
    {
      "content": "Isu chu a lo ngîr a, “Ama chu hung ko ta u,” a ta. Chun, mitdel chu an ko a, a kuomah, “Lungmuongtakin um rawh, a ko che,” an ta.",
      "reference": "MARKA 10:49"
    },
    {
      "content": "Chun, ama chun a puon a pei a, ân châwm tho a, Isu kuomah a feh a.",
      "reference": "MARKA 10:50"
    },
    {
      "content": "Chun, Isûn ama chu a lo biek a, “I chungah ieng ang am ka thaw i nuom a?” a ta. Chun, mitdel chun a kuomah, “Rabboni, hmu thei ka nuom,” a ta.",
      "reference": "MARKA 10:51"
    },
    {
      "content": "Chun, Isûn, “Fe ta rawh, i ring- na hi i dampui a nih,” a ta. Chuongchun, a hmu thei nghâl tah a, lampuia chun Isu a zui tah a.",
      "reference": "MARKA 10:52"
    }
  ],
  "version": "HMARCLBSI",
  "reference": "MARKA 10 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}