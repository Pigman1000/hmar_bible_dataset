{
  "verses": [
    {
      "content": "David chun, “Hi hi LALPA Pathien in a na, hi hi Israel ta dinga pumrawhmang thilinhlânna mâichâm chu a nih,” a ta.",
      "reference": "1 CHANCHIN SUINA 22:1"
    },
    {
      "content": "David chun Israel rama mikhuol umhai chu kei khâwm dingin thu a pêk a; Pathien in bâwlna dinga lung sut dingin lung suttuhai a ruot a.",
      "reference": "1 CHANCHIN SUINA 22:2"
    },
    {
      "content": "David chun ân huonna kawt- khâra ding le a zawmna vêlhaia dingin thîr tamtak a kilna dingin a buotsai a; dârsen chi tamtak el a bûk hriet lo,",
      "reference": "1 CHANCHIN SUINA 22:3"
    },
    {
      "content": "Sidar thing a nizât hriet lo; Zidon mihai le Tura mihai khan David kuomah Sidar thing an hung lâk ṭeu sih a.",
      "reference": "1 CHANCHIN SUINA 22:4"
    },
    {
      "content": "Chun, David chun, “Ka naupa Solomon hi a naupangin iengkhawm a hriet si nawh a, LALPA ta dinga in bâwl ding hi ropuitak a ni ding a na, ram po poa ropuitak le hming inthang tak el ding a ni sih a; chuleiin, keiin buotsai ka tih,” a ta. Chuongchun, David chun a thi hma ngei chun nasatakin a buotsai tah a.",
      "reference": "1 CHANCHIN SUINA 22:5"
    },
    {
      "content": "Chun, a naupa Solomon chu a ko a; Israelhai Pathien, LALPA ta dinga in bâwl dingin thu a pêk tah a.",
      "reference": "1 CHANCHIN SUINA 22:6"
    },
    {
      "content": "David chun Solomon kuomah, “Ka naupa, keia ta ding chun ka Pathien LALPA hming ta dinga in bâwl chu ka lungrilah a um a.",
      "reference": "1 CHANCHIN SUINA 22:7"
    },
    {
      "content": "Nisienlakhawm, LALPA thu chu ka kuomah a hung tlung a, ‘Nang chun thisen tamtak în suo tah a, indona ropuitakhaia khawm i ṭhang tah a; ka mithmua hnuoi chunga thisen tamtak în suo ta leiin ka hming ta dingin in bâwl naw ti ni,",
      "reference": "1 CHANCHIN SUINA 22:8"
    },
    {
      "content": "Ngai ta, naupasal hung nei i ta, ama chu mi sâwldamtak nîng a tih, a vêlin, a hmêlmahaia inthawk khawm- in ama chu râlmuongna pêng ka ta, a hming khawm Solomon nîng a ta, ama hun laia chun Israel rama hin muongna le râlmuongna pêng ka tih;",
      "reference": "1 CHANCHIN SUINA 22:9"
    },
    {
      "content": "keia hming ta dingin in bâwl a ta, ama chu ka naupa nîng a ta, kei ama pa ni bawk ka tih; chun, a ram lalṭhungpha chu Israel chungah kumkhawtluongin sukdet ka tih,’ tiin.",
      "reference": "1 CHANCHIN SUINA 22:10"
    },
    {
      "content": "Tuhin, ka naupa, LALPA chu i kuomah um a ta, inhlâwtlingtir a ti cheh a, nangma chungthua a hril ta angin, i Pathien LALPA in chu bâwl la.",
      "reference": "1 CHANCHIN SUINA 22:11"
    },
    {
      "content": "LALPA chun hrietthiem theina le thlierthiem theina pe sienla che; Israel chunga thuneina pe raw se che; chuongchun, LALPA i Pathien dân chu i kawl zing theina dingin,",
      "reference": "1 CHANCHIN SUINA 22:12"
    },
    {
      "content": "Israel chungthua LALPAIN Mosie thu a pêk, rorêlna hai le dânhai chu thaw dinga i zâwm tlat chun hung hlawtling i tih; insukhrât la, insukhuoi la, beidawng naw la, ṭit khawm ṭi naw rawh.",
      "reference": "1 CHANCHIN SUINA 22:13"
    },
    {
      "content": "Tuhin ngai ta, ka theitâwk hu ang peiin, LALPA in ta ding chun rângkachak talent nuoi khat, tang- karuo talent maktaduoi khat, dârsen le thîr chu a bûk zât hriet lo ka buotsai tah a; chu ding chun, lung le thing khawm a tam tâwkin ka buotsai tah a nih; chu chu sunzawm thei i ta.",
      "reference": "1 CHANCHIN SUINA 22:14"
    },
    {
      "content": "Chunawa khawm, i kuomah sinthawtuhai tam tâwk tak, lung suttuhai, a âttuhai, thing thaw mi, sin tinrênga themthiem mihai;",
      "reference": "1 CHANCHIN SUINA 22:15"
    },
    {
      "content": "rângkachak le, tangkaruo le, thîr le dârsena themthiemhai, nizât hriet sêng lo rau an na; tho la, thaw el rawh, LALPA chu i kuomah um a tih,” tiin.",
      "reference": "1 CHANCHIN SUINA 22:16"
    },
    {
      "content": "David chun Israel hotuhai po po chu a naupa Solomon chu ṭhangpui dingin thu a pêk bawk a;",
      "reference": "1 CHANCHIN SUINA 22:17"
    },
    {
      "content": "“LALPA in Pathien chu in kuomah a um a ni naw am a nih? Kil tin ela chun muongna a pêk cheu a ni naw am a nih? A ram hluotuhai chu ka kutah a hung pêk tâwl ta sih a; chun, a ram khawm chu LALPA le a mihai hmaa chun an intuklût ta sih a.",
      "reference": "1 CHANCHIN SUINA 22:18"
    },
    {
      "content": "Tuhin, LALPA in Pathien chu zawng dingin in lungril le in lungvar chu ama tieng ngha unla, tho unla, chuongchun, LALPA Pathien hmun inthieng; LALPA thuthlungna bâwm le, Pathien bûr le bêl inthienghai chu hung lâkna dingin, LALPA hmingin in bâwl ro,” tiin.",
      "reference": "1 CHANCHIN SUINA 22:19"
    }
  ],
  "version": "HMARCLBSI",
  "reference": "1 CHANCHIN SUINA 22 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}