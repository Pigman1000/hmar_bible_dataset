{
  "verses": [
    {
      "content": "LALPA chun Mosie a biek a,",
      "reference": "LEVI DÂN 4:1"
    },
    {
      "content": "“Israel thlahai chu hril la, an kuomah, ‘LALPAIN thawlo dinga thu a ipêkhaia hin, a ienga khawm miin suksuol palin, a ieng ieng khawm hi lo thaw ta sienla,",
      "reference": "LEVI DÂN 4:2"
    },
    {
      "content": "a suksuoltu chu hriek nâla um thiempu a nih a, mipuihai chungah thiemnaw inchangna ân tlungtir chun, a thil suksuol tah suol in- thâwina ding chun, LALPA kuomah bâwng tuoi demkailo inhlân raw se.",
      "reference": "LEVI DÂN 4:3"
    },
    {
      "content": "Bâwng chu intuokna puon in kawtkhâr bulah LALPA hmaa chun hung kei a ta, a lu chungah a kut innghat a ta, LALPA hmaah bâwng chu a that ding a nih.",
      "reference": "LEVI DÂN 4:4"
    },
    {
      "content": "Hriek nâla um thiempu chun bâwng thisen ieng zât amani chu lâng a ta, intuokna puon ina chun hung chawi a ta;",
      "reference": "LEVI DÂN 4:5"
    },
    {
      "content": "thiempu chun thisena chun a kutpâr inchieng a ta, hmun inthieng puonzâr hmaa chun, LALPA hmaah vawi sari thêng a tih.",
      "reference": "LEVI DÂN 4:6"
    },
    {
      "content": "Chun, thiempu chun a ṭhen chu LALPA hmaah, intuokna puon ina riminhniktak mâichâm kihaia chun thisen chu tlâwmte nâl a tih; chun, bâwngchal thisen la um po chu intuokna puon in kawtkhâr kâwla pumrawhmang thilinhlânna mâi- châm bula chun a bunthlâk ding a nih.",
      "reference": "LEVI DÂN 4:7"
    },
    {
      "content": "Chun, suol inthâwina bâwngchal thâu po po chu la vawng a ta, a sûng thâu le a rîlbawtu po po leh,",
      "reference": "LEVI DÂN 4:8"
    },
    {
      "content": "a kal pahnihai le a tuomtu duorda a diemnêma mi le a kalhai pumin a thin tuomtu duorda le chun,",
      "reference": "LEVI DÂN 4:9"
    },
    {
      "content": "inremna thilinhlânna bâwng- chala mi angin phawr vawng a ta, thiempu chun pumrawhmang thilin- hlânna mâichâma chun a raw ding a nih.",
      "reference": "LEVI DÂN 4:10"
    },
    {
      "content": "Chun, bâwngchal vun le, a sa po po le, a lu le, a kehai le, a sûnghai le a êk leh;",
      "reference": "LEVI DÂN 4:11"
    },
    {
      "content": "bâwngchal pumpui el chu, rie- bûk puotieng hmun faiah vut bunthlâkna hmuna chun hung lâng a ta, thing chungah meiin a raw ding a nih; vuthai bunthlâkna hmun ngeia chun raw a ni ding a nih.",
      "reference": "LEVI DÂN 4:12"
    },
    {
      "content": "“Chun, Israel mi po poin an suksuol pal a, mipui mithmua thupa umin, LALPAIN thaw lo dinga thu a pêkhai, a ieng khawm chu an thawh a, thiemnaw an chang a,",
      "reference": "LEVI DÂN 4:13"
    },
    {
      "content": "an thil suksuol chu hriet suok a ni chun, mipuiin suol inthâwina ding- in bâwng tuoi inhlân an ta; intuokna puon in tuola chun an hung kei ding a nih.",
      "reference": "LEVI DÂN 4:14"
    },
    {
      "content": "Chun, mipuihai upahai chun LALPA hmaah bâwng lu chunga chun an kuthai innghat an ta, bâwng chu LALPA hmaa chun that ding a nih.",
      "reference": "LEVI DÂN 4:15"
    },
    {
      "content": "Chun, hriek nâla um thiempu chun intuokna puon ina chun bâwng thisen aṭhen chu hung chawi a ta;",
      "reference": "LEVI DÂN 4:16"
    },
    {
      "content": "thiempu chun thisena chun a kutpâr inchieng a ta, puonzâr bulah LALPA hmaa vawi sari a the ding a nih.",
      "reference": "LEVI DÂN 4:17"
    },
    {
      "content": "Chun, thisen aṭhen chu intuok- na puon inah LALPA hmaah mâi- châm kia chun nâl a ta, thisen la um po chu intuokna puon in kawtkhâr kâwlah pumrawhmang thilinhlânna mâichâm bula chun a bunthlâk ding a nih.",
      "reference": "LEVI DÂN 4:18"
    },
    {
      "content": "A thâu po po chu la vawng a ta, mâichâma chun a raw ding a nih.",
      "reference": "LEVI DÂN 4:19"
    },
    {
      "content": "Chuong ang chun bâwng chu thâwng a ta; suol inthâwina bâwng a thaw ang charin hi khawm hi a thaw ding a nih; chun, thiempu chun intlanna siempêk a ta, ngaidam ni tâng an tih.",
      "reference": "LEVI DÂN 4:20"
    },
    {
      "content": "Chun, bâwng chu khawhnâwm tieng fepui a ta, bâwng hmasa a raw ang khan a raw ding a nih; chu chu mipuihai ta dinga suol inthâwina a nih.",
      "reference": "LEVI DÂN 4:21"
    },
    {
      "content": "“Rorêltuin thil a suksuol a, LALPA a Pathienin thaw lo dinga thu a pêkhai po po kha a ieng ieng khawm a thaw pal a, thiemnaw a chang a,",
      "reference": "LEVI DÂN 4:22"
    },
    {
      "content": "a thilsuol thaw chu inhriettir a ni chun a thilinhlânah kêlchal, demkailo hung kei a ta;",
      "reference": "LEVI DÂN 4:23"
    },
    {
      "content": "kêl lu chunga chun a kut in- nghat a ta, LALPA hmaa pumraw- hmang thilinhlân an thatna hlaka chun a that ding a nih; chu chu suol inthâwina a nih.",
      "reference": "LEVI DÂN 4:24"
    },
    {
      "content": "Chun, thiempu chun suol inthâwina thisen chu a kutpârin tlâwmte lâng a ta, pumrawhmang thilinhlânna mâichâm kihaia chun nâl a ta, pumrawhmang thilinhlânna mâichâm bula chun a thisen la um po chu a bunthlâk ding a nih.",
      "reference": "LEVI DÂN 4:25"
    },
    {
      "content": "A thâu po po chu intlanna thilinhlân inthâwina thâu a raw angin mâichâma chun a raw ding a nih; chun, a suol chungchâng thua chun thiempu chun intlanna siempêk a ta, ngaidam nîng a tih.",
      "reference": "LEVI DÂN 4:26"
    },
    {
      "content": "“Vantlâng laia mi tukhawmin LALPAIN thaw lo dinga a thupêkhai a ienga khawm suksuol palin, thiem- naw lo chang ta sienla,",
      "reference": "LEVI DÂN 4:27"
    },
    {
      "content": "thil a suksuol chu inhriettir a ni chun a thilinhlânah kêl, a pui dem- kailo, a thil suksuol tah suol in- thâwina dingin a hung kei ding a nih.",
      "reference": "LEVI DÂN 4:28"
    },
    {
      "content": "Suol inthâwina ding lu chunga chun a kut innghat a ta, pum- rawhmang thilinhlânna hmuna chun suol inthâwina chu a that ding a nih.",
      "reference": "LEVI DÂN 4:29"
    },
    {
      "content": "Thiempu chun thisen chu a kutpârin tlâwmte lâng a ta, pum- rawhmang thilinhlân mâichâm kihaia chun nâl a tih; a thisen la um po chu mâichâm bula chun a bun- thlâk ding a nih.",
      "reference": "LEVI DÂN 4:30"
    },
    {
      "content": "Chun, a thâu po po chu intlanna thilinhlân thâu an lâk angin la vawng a ta; chun, thiempu chun LALPA ta dinga rim inhnikah mâichâma chun a raw ding a nih; chun, thiempu chun intlanna chu siempêk a ta, ngaidam nîng a tih.",
      "reference": "LEVI DÂN 4:31"
    },
    {
      "content": "“Suol inthâwina dinga a thil- inhlâna berâmte a hung chawi chun, a la demkailo a hung chawi ding a nih.",
      "reference": "LEVI DÂN 4:32"
    },
    {
      "content": "Suol inthâwina lu chunga chun a kut innghat a ta, pumrawhmang thilinhlân an thatna hmuna chun suol inthâwina dingin a that ding a nih.",
      "reference": "LEVI DÂN 4:33"
    },
    {
      "content": "Thiempu chun suol inthâwina thisen chu a kutpârin tlâwmte lâng a ta, pumrawhmang thilinhlânna mâi- châm kiahai chun nâl a ta, a thisen la um po chu mâichâm bula chun bunthlâng a tih.",
      "reference": "LEVI DÂN 4:34"
    },
    {
      "content": "A thâu po po chu, berâmte thâu intlanna thilinhlân inthâwinaa mi lâk angin la vawng a ta; chun, thiem- pu chun LALPA ta dinga mei hmanga thilinhlân angin mâichâmah a raw ding a nih; chun, thiempu chun a thil suksuol ta chungchânga chun in- tlanna siempêk a ta, ngaidam nîng a tih.",
      "reference": "LEVI DÂN 4:35"
    }
  ],
  "version": "HMARCLBSI",
  "reference": "LEVI DÂN 4 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}