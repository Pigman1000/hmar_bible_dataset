{
  "verses": [
    {
      "content": "LALPA chun Mosie a biek a,",
      "reference": "LEVI DÂN 22:1"
    },
    {
      "content": "“Aron le a naupasalhai kuomah hril la, Israel thlahaiin thil inthieng ka kuoma an inhlân laiin insiekieng raw hai se, ka hming sukse rawi an tih. Kei hi LALPA ka nih.",
      "reference": "LEVI DÂN 22:2"
    },
    {
      "content": "An kuomah, ‘In suonhai chena in thlahai po po lai tukhawm inthieng- naw puma Israel thlahaiin LALPA kuoma an inhlân thil inthieng hung hnai taphawt chu keimaa inthawka tuithlârin a um ding a nih. Kei hi LALPA chu ka nih.",
      "reference": "LEVI DÂN 22:3"
    },
    {
      "content": "Aron thla tukhawm inphârna amanih, thipût amani chun ân thieng hmakhat chun, thil inthienghai laia mi chu a tâwk taphawt le,",
      "reference": "LEVI DÂN 22:4"
    },
    {
      "content": "tukhawm ama sukpawrche thei, a bawka invâk chi hrim hrim amanih, pawrchena kai thei tâwk taphawt chu,",
      "reference": "LEVI DÂN 22:5"
    },
    {
      "content": "chuong ang tâwktu chu zântieng chen chun inthieng naw nîng a ta; chun, ân sil naw chun thil in- thienghai laia mi chu a fâk ding a ni nawh.",
      "reference": "LEVI DÂN 22:6"
    },
    {
      "content": "Nisa a tlâk hnung ruok chun inthieng tâng a ta, chu hnung chun thil inthienghai laia mi khawm chu fa thei tâng a tih; a fâk ding a ni leiin.",
      "reference": "LEVI DÂN 22:7"
    },
    {
      "content": "Insukpawrche dingin mânia thi amanih, sa se amanih a fâk ding a ni nawh. Kei hi LALPA chu ka nih,’ tiin hril rawh.",
      "reference": "LEVI DÂN 22:8"
    },
    {
      "content": "Chuleiin, ka thupêk chu an pawm ding a nih, chuong naw chun suol maw chu phurin, anni insuk- pawrchein thi pal rawi an tih: Kei hi LALPA anni sukthiengtu chu ka nih.",
      "reference": "LEVI DÂN 22:9"
    },
    {
      "content": "“Ram dang miin thil inthieng chu a fâk ding a ni nawh; thiempu kuoma khawsa amanih, inhlawfa amani chun thil inthieng chu a fâk ding a ni nawh.",
      "reference": "LEVI DÂN 22:10"
    },
    {
      "content": "Thiempuin ama suma an châwk ruok chun fa thei a tih; chun, a ina pienghai chun a fâk ding chu fa thei an tih.",
      "reference": "LEVI DÂN 22:11"
    },
    {
      "content": "Thiempu naunuin ram dang mi a nei chun, thêna thilinhlân, thil in- thienghai laia mi chu a fâk ding a ni nawh.",
      "reference": "LEVI DÂN 22:12"
    },
    {
      "content": "Amiruokchu, thiempu naunu chu nau boin hmeithaiin amanih, mâkin amanih a hung um a, a pa in tieng a kir nâwk chun, a nunghâk lai ang bawk khan a pa fâk ding chu fa vêng a tih; nisienlakhawm, ram dang mi chun an fâk ding a ni nawh.",
      "reference": "LEVI DÂN 22:13"
    },
    {
      "content": "Mîn hre loa thil inthieng chu a fâk chun, a hmun ngaa ṭheha hmun khat chu sie sâng a ta, thil inthieng chu thiempu a pêk ding a nih.",
      "reference": "LEVI DÂN 22:14"
    },
    {
      "content": "Israel thlahai thil inthieng, LALPA kuoma an inhlân chu, thiem- puhai chun an sukpawrche ding a ni nawh a,",
      "reference": "LEVI DÂN 22:15"
    },
    {
      "content": "chuong ang chun, an thil inthienghai fapêkin rîtlona le baw- sietna maw an inphurtir ding a ni nawh; Kei hi LALPA anni sukthieng- tu chu ka ni sih a,’ ti rawh,” tiin.",
      "reference": "LEVI DÂN 22:16"
    },
    {
      "content": "LALPA chun Mosie a biek a,",
      "reference": "LEVI DÂN 22:17"
    },
    {
      "content": "“Aron le a naupasalhai le Israel thlahai po po be la, an kuomah, ‘Israel sûngkuo laia mi amanih, Israelhai laia um ram dang mi amanih, tu- khawma thilinhlân thutiemna khawm, nuomthua thilinhlân khawm, LALPA kuoma pumrawhmang thilinhlâna a hung inhlân pha,",
      "reference": "LEVI DÂN 22:18"
    },
    {
      "content": "pawm tlâk dingin bâwng amanih, berâm amanih, kêl amanih demkailo a chal in inhlân ding a nih.",
      "reference": "LEVI DÂN 22:19"
    },
    {
      "content": "Demkai hrim hrim chu in inhlân ding a ni nawh; pawmpêk tlâk cheu a ni âwm si nawh a.",
      "reference": "LEVI DÂN 22:20"
    },
    {
      "content": "Tukhawmin thutiem sukpui- tling dingin amanih, mâni nuomthua thilinhlâna dingin amanih, LALPA kuoma inremna thilinhlâna dinga, ran ruol laia amanih, berâm ruol laia mi amanih ân hlân chun, pawm tlâk a ni theina dingin demkai dêrlo a ni ding a nih; demkaina hrim a um ding a ni nawh.",
      "reference": "LEVI DÂN 22:21"
    },
    {
      "content": "A mitdel dâm, a ru tliek dâm, a silawng dâm, inpânna nei dâm, pang inthakna nei dâm, pang inhlip dâm chu LALPA kuomah in inhlân ding a ni nawh a, LALPA kuoma mei hmanga thilinhlâna dingin buotsai ding a ni nawh.",
      "reference": "LEVI DÂN 22:22"
    },
    {
      "content": "Mâni nuomthua thilinhlâna ding chun, bâwngchal khawm, be- râmte khawm, kut ke sei taluo amanih, tawi taluo amani khawm inhlân thei in tih; thutiemnaa ding ruok chun pawm ni naw nih.",
      "reference": "LEVI DÂN 22:23"
    },
    {
      "content": "A tilmu sukduk amanih, sukpêr amanih, sukkawi amanih, lâk amani chu LALPA kuomah in inhlân ding a ni nawh a; in rama hin chuong ang chu inthâwina dingin in hmang ding a ni bawk nawh.",
      "reference": "LEVI DÂN 22:24"
    },
    {
      "content": "Ram dang mihai kuoma in- thawka lain chuong ang laia mi hrim hrim chu in Pathien fâk ding thilinhlânah in inhlân ding a ni nawh, chuonga chun sietna le dem- kaina a um lei chun, pawmpêk thei cheu ni naw ni,’ ti rawh,” tiin.",
      "reference": "LEVI DÂN 22:25"
    },
    {
      "content": "LALPA chun Mosie a biek a,",
      "reference": "LEVI DÂN 22:26"
    },
    {
      "content": "“Bâwngchal amanih, berâm amanih, kêl amanih a hung piengin, a pui kuomah ni sari a um ding a nih; ni riet nia inthawka hnung tieng chun LALPA kuoma mei hmanga thilin- hlânah pawm thei nîng a tih.",
      "reference": "LEVI DÂN 22:27"
    },
    {
      "content": "Bâwngpui amanih, berâmpui amanih, a tê leh ni khat sûng in that ding a ni nawh.",
      "reference": "LEVI DÂN 22:28"
    },
    {
      "content": "Lâwmthu hrilna inthâwia LALPA kuoma in inthâwi pha, pawm tlâk in ni theina dingin in inthâwi ding a nih.",
      "reference": "LEVI DÂN 22:29"
    },
    {
      "content": "Chu ni chun fâk zo ding a na, a zînga chena dingin iengkhawm in khêk ding a ni nawh: Kei hi LALPA chu ka nih.",
      "reference": "LEVI DÂN 22:30"
    },
    {
      "content": "“Chuleiin, ka thupêkhai hi in pawmin in zâwm ding a nih: Kei hi LALPA chu ka nih.",
      "reference": "LEVI DÂN 22:31"
    },
    {
      "content": "Chun, ka hming inthieng hi in suksiet ding a ni nawh a, Israel thlahai laia chun chawimawiin ka um ding a nih;",
      "reference": "LEVI DÂN 22:32"
    },
    {
      "content": "Kei hi nangni sukthiengtu in Pathien ni dinga Aigupta rama inthawka ṭhuoi suoktu cheu ka nih: Kei hi LALPA chu ka nih,” tiin.",
      "reference": "LEVI DÂN 22:33"
    }
  ],
  "version": "HMARCLBSI",
  "reference": "LEVI DÂN 22 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}