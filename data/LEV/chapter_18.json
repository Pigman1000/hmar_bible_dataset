{
  "verses": [
    {
      "content": "LALPA chun Mosie a biek a,",
      "reference": "LEVI DÂN 18:1"
    },
    {
      "content": "“Israel thlahai be la, an kuomah, ‘Kei hi LALPA in Pathien chu ka nih a.",
      "reference": "LEVI DÂN 18:2"
    },
    {
      "content": "In umna tah Aigupta ram mihai thaw ang kha thaw naw unla, ka ṭhuoi lûtna ding cheu Kanaan ram mihai thaw ang khawma thaw naw unla, an dân khawm zâwm bawk naw ro.",
      "reference": "LEVI DÂN 18:3"
    },
    {
      "content": "Ka rorêlhai chu pawmin, ka dân- hai chu hrawin in zâwm ding a nih; kei hi LALPA in Pathien chu ka nih.",
      "reference": "LEVI DÂN 18:4"
    },
    {
      "content": "Chuleiin, ka dân le ka rorêl chu in zâwm ding a nih; chu chu miin a thaw chun hring phâng a tih; kei hi LALPA chu ka nih.",
      "reference": "LEVI DÂN 18:5"
    },
    {
      "content": "“Tukhawma in sûng bulhai hrim hrim chu an saruokna hlîm dingin in pan ding a ni nawh; kei hi LALPA chu ka nih.",
      "reference": "LEVI DÂN 18:6"
    },
    {
      "content": "I pa saruokna chu i hlîm ding a ni nawh, chu chu i nu saruokna chu a nih; i nu a na, a saruokna i hlîm ding a ni nawh.",
      "reference": "LEVI DÂN 18:7"
    },
    {
      "content": "I pa nuhmei saruokna i hlîm ding a ni nawh, i pa saruokna a nih.",
      "reference": "LEVI DÂN 18:8"
    },
    {
      "content": "I farnu, i pa naunu amanih, i nu naunu amanih, i piengpui amanih, i piengpui naw amanih saruokna chu i hlîm ding a ni nawh.",
      "reference": "LEVI DÂN 18:9"
    },
    {
      "content": "I naupasal naunu amanih, i naunuhmei naunu amani saruokna chu i hlîm ding a ni nawh. An sa- ruokna chu nanga saruokna a ni sih a.",
      "reference": "LEVI DÂN 18:10"
    },
    {
      "content": "I pa nuhmei naunu, i pa nei ngei saruokna chu i hlîm ding a ni nawh, i farnu a ni leiin.",
      "reference": "LEVI DÂN 18:11"
    },
    {
      "content": "I pa farnu saruokna chu i hlîm ding a ni nawh, i pa sûng bul a nih.",
      "reference": "LEVI DÂN 18:12"
    },
    {
      "content": "I nu zuorpuinu saruokna chu i hlîm ding a ni nawh, i nu sûng bul a nih.",
      "reference": "LEVI DÂN 18:13"
    },
    {
      "content": "I pa unaupa saruokna chu i hlîm ding a ni nawh, chu umzie chu, a nuhmei chu i pan ding a ni nawh, i nu a nih.",
      "reference": "LEVI DÂN 18:14"
    },
    {
      "content": "I monu saruokna chu i hlîm ding a ni nawh, i naupa nuhmei a na, a saruokna i hlîm ding a ni nawh.",
      "reference": "LEVI DÂN 18:15"
    },
    {
      "content": "I unaupa nuhmei saruokna chu i hlîm ding a ni nawh, ama chu i unaupa saruokna a nih.",
      "reference": "LEVI DÂN 18:16"
    },
    {
      "content": "Nuhmei le a naunu saruokna chu i hlîm ding a ni nawh; a naupa naunu amanih, a naunu naunu amanih, a saruokna hlîm dingin i pan ding a ni nawh, i sûng bulhai an na, rîtlona nasatak a nih.",
      "reference": "LEVI DÂN 18:17"
    },
    {
      "content": "I nuhmei zuorpuinu saruokna i hlîm ding a ni nawh, a saruokna chu hlîm dingin i nuhmei dam sûng chun i nei kawp ding a ni nawh.",
      "reference": "LEVI DÂN 18:18"
    },
    {
      "content": "“Nuhmei a dân pângngaia a hul naw sûng chun a saruokna hlîm dingin i pan ding a ni nawh.",
      "reference": "LEVI DÂN 18:19"
    },
    {
      "content": "Ama le insukpawrche dingin i tuolbâwm nuhmei chu i zâlpui ding a ni nawh.",
      "reference": "LEVI DÂN 18:20"
    },
    {
      "content": "Molek puola meia pei lût dingin i rîla ra hrim hrim chu i pêk ding a ni nawh a, i Pathien hming chu i suksiet ding a ni bawk nawh: Kei hi LALPA chu ka nih.",
      "reference": "LEVI DÂN 18:21"
    },
    {
      "content": "Nuhmei angin pasal hrim hrim i pâwl ding a ni nawh, thil tirdakum a nih.",
      "reference": "LEVI DÂN 18:22"
    },
    {
      "content": "Insukpawrche dingin ran hrim hrim i pâwl ding a ni nawh, nuhmei tukhawm inpâwl dingin ran kuomah ân pêk ding a ni nawh, rîtlona chungchuong a nih.",
      "reference": "LEVI DÂN 18:23"
    },
    {
      "content": "“Hieng thil a ienga khawm hin insukpawrche naw ro; hieng thil po poa in hmaa ka hnawt suok tah hnamhai chu an lo pawrche tah a,",
      "reference": "LEVI DÂN 18:24"
    },
    {
      "content": "ram khawm chu a lo pawrche tah a nih; chuleiin, a rîtlona chu ka hrem a, ram chun a sûnga umhai chu a luok dawk ta vawng a.",
      "reference": "LEVI DÂN 18:25"
    },
    {
      "content": "Nangni chun chu ka dânhai, ka rorêl dânhai in zâwm ding a nih; hieng thil tirdakumhai a ieng el khawm hi in thaw ding a ni nawh, a ram mi khawmin, ram dang mi in rama khawsa khawmin;",
      "reference": "LEVI DÂN 18:26"
    },
    {
      "content": "(hieng thil tirdakum po po hi in hmaa hi rama lo umhai khan an lo thaw tah a, ram khawm chu a lo pawrche tah a nih);",
      "reference": "LEVI DÂN 18:27"
    },
    {
      "content": "in hmaa hnam a luok dawk ang bawka in sukpawrche leia ram chun a luok dawk ve nawna ding cheuin.",
      "reference": "LEVI DÂN 18:28"
    },
    {
      "content": "Tukhawm hieng thil tirdakum- hai a ieng ieng khawm thawtu taphawt chu an chipuihai laia in- thawka tuithlârin um an tih.",
      "reference": "LEVI DÂN 18:29"
    },
    {
      "content": "Chuleiin, hieng an thil chîng tirdakumhai hi in chîng ve nawna dingin, thupêk hi in zâwm ding a nih; chuong thilhai chun insukpawrche ngai dêr naw ro: Kei hi LALPA in Pathien chu ka nih,’ ti rawh,” tiin.",
      "reference": "LEVI DÂN 18:30"
    }
  ],
  "version": "HMARCLBSI",
  "reference": "LEVI DÂN 18 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}