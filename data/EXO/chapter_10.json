{
  "verses": [
    {
      "content": "LALPA chun Mosie kuomah, “Pharao kuomah va lût la, hieng ka inchiknahai hi anni lai ngeia kân entir theina dingin a siehlawhai le ama lungril ngei khawm chu ka sukngar tah a nih;",
      "reference": "FESUOKNA 10:1"
    },
    {
      "content": "anni lai ngeia inchikna ka thawhai le, Aigupta mihai chu ieng angin am an chungah thil ka thawha ti i naupa le i tupa hrieta ngei khawm i hril theina dingin le; LALPA chu ka ni ngei ti i hriet theina dingin, ti rawh,” a tih a.",
      "reference": "FESUOKNA 10:2"
    },
    {
      "content": "Chun, Mosie le Aron chu Pharao kuomah an va lût a, a kuomah, “Hebraihai Pathien LALPA chun hieng hin a tih: ‘Ka hmaa insiehnuoi ieng chen am i nuom naw ding a nih a? Ka rawng an bâwl theina dingin ka mihai chu infetir rawh.",
      "reference": "FESUOKNA 10:3"
    },
    {
      "content": "Ka mihai în fetir phal naw chun, ngai rawh, i ram sûngah, zinga leh khâuhai hung ṭhuoi ka ta;",
      "reference": "FESUOKNA 10:4"
    },
    {
      "content": "hnuoi chung po po chu a dâpin hung dâp an ta, hnuoi chu mi hmu theilo khawp hielin um a tih. Riel isuksietnaa i la chang a mahla la umhai chu fa vawng an ta, i ta dinga loa thing mâwng tinrênghai khawm chu fa vawng bawk an tih.",
      "reference": "FESUOKNA 10:5"
    },
    {
      "content": "I inhai le i siehlaw po po inhai le Aigupta mi po po inhai chu sip vawng an ta, i pahai le i thlatuhai khawmin, hi hnuoi chunga an uma inthawk vawisûn ni chen hin chuong ang chu la hmu ngai naw bawk an tih,’ a tih,” a tih a. Chun ân her a, Pharao kuoma inthawk chun a fe suok tah a.",
      "reference": "FESUOKNA 10:6"
    },
    {
      "content": "Chun, Pharao siehlawhai chun a kuomah, “Hi mipa hi ei ta dingin ieng chen am châng a ni ding a ni leh? An Pathien LALPA chu a rawng an bâwlpêk theina dingin mihai chu infetir ta la: Aigupta hi suksiet vawng a ni tah ti hi i la hriet naw rawp am a nih?” an tih a.",
      "reference": "FESUOKNA 10:7"
    },
    {
      "content": "Chun, Mosie le Aron chu Pharao kuomah an hung ṭhuoi nâwk a, ama chun an kuomah, “Fe unla, in Pathien LALPA rawng chu va bâwl ro le; amiruokchu, a fe ding chu tu tuhai am an nih a?” a tih a.",
      "reference": "FESUOKNA 10:8"
    },
    {
      "content": "Mosie chun, “LALPA kuoma chun ruoi kan ṭhe ding a ni sih a, kan naupanghai le kan tarhai leh, kan naupasalhai kan naunuhmeihai leh, kan bâwng ruolhai le kan berâm ruolhai leh fêng kan tih,” a tih a.",
      "reference": "FESUOKNA 10:9"
    },
    {
      "content": "Pharao chun, “LALPA chu in kuomah um raw se; nangni le in nauhai le chu kân fetir tâk cheu leh! En ta u, thiltum ṭhanawtak in nei a ni hi.",
      "reference": "FESUOKNA 10:10"
    },
    {
      "content": "Chuong chu ni thei naw nih, mi puitling bak va fe unla, LALPA rawng chu va bâwl ro: chu chu in nuomtak a ni sih a,” a tih a. Chun, Pharao hmaha inthawk chun hnawt hmangin an um tah a.",
      "reference": "FESUOKNA 10:11"
    },
    {
      "content": "Chun, LALPAIN Mosie kuom- ah, “Khâuhai hungna dingin Aigupta ram chungah i bân phar rawh; Aigupta rama an hung a, a rama hna hring tinrêng, rielin a suksiet mahla chu an fâk vawngna dingin,” a tih a.",
      "reference": "FESUOKNA 10:12"
    },
    {
      "content": "Chuongchun, Mosie chun Aigupta ram chunga chun a hmawl chu ân let tah a; chun, LALPA chun chu ni sûnnithlak le zânkhawvârin ram chunga chun sak thli ân hrângtir a; chun, zîngtieng a hung ni chun, sak thli chun khâuhai chu a hung lên tah a.",
      "reference": "FESUOKNA 10:13"
    },
    {
      "content": "Khâuhai chu Aigupta ram po po chunga chun an hung a, Aigupta ram sûng po poa chun an um khup el tah a; a râpthlâk bêk a, anni hma hin anni ang hrim hin khau an la um ngai nawh a, anni hnunga khawm um ngai ta bawk nawng an tih.",
      "reference": "FESUOKNA 10:14"
    },
    {
      "content": "A ram pumpui chu an dâp khup el sih a, ram chu ân thim khup el bawk a; rama hna hring tinrêng le, thing rahai, riel ihlahai chu an fâk ta ngei a; Aigupta ram pumpuia chun loa thlaihna, thing le thil a hring hrim a um ta dêr nawh a.",
      "reference": "FESUOKNA 10:15"
    },
    {
      "content": "Chun Pharao chun Mosie le Aron chu inhmawtakin a ko a, “Nang le in Pathien LALPA chunga chun thil ka suksuol tah a nih.",
      "reference": "FESUOKNA 10:16"
    },
    {
      "content": "Tuhin ka ngên che hi, ka suol hi vawikhat bak mi ngaidam nâwk phawt la, hi thina hi keimaa in- thawka a lâkhmang theina dingin LALPA chu mi hnipêk rawh,” a tih a.",
      "reference": "FESUOKNA 10:17"
    },
    {
      "content": "Pharao kuoma inthawk chu a fe suok a, LALPA chu a hni tah a.",
      "reference": "FESUOKNA 10:18"
    },
    {
      "content": "LALPA chun khâuhai po po chu lêna, Tuipui Sena khal lût vawngtu, thlang tieng thli hrâttak el chu ân hrângtir tah a, Aigupta ram po poa chun khâu pakhat khawm a um ta nawh a.",
      "reference": "FESUOKNA 10:19"
    },
    {
      "content": "Nisienlakhawm, LALPA chun Pharao lungril chu a sukngar a, Israel thlahai chu ân fetir chuong nawh.",
      "reference": "FESUOKNA 10:20"
    },
    {
      "content": "LALPA chun Mosie kuomah, “Aigupta ram chunga inthimna, in- maia inmaina khawp hielin inthimna a hung um theina dingin i bân phar rawh,” a tih a.",
      "reference": "FESUOKNA 10:21"
    },
    {
      "content": "Chun, Mosie chun vân tieng a bân a phar a; chuongchun, ni thum sûng chu Aigupta ram sûng po poa chun inthim sa mup el chu a um tah a;",
      "reference": "FESUOKNA 10:22"
    },
    {
      "content": "chu ni thum sûng chun tu- khawm an hmuna inthawkin an suok nawh a, inhmu khawm an inhmutuo thei bawk nawh; Israel thlahai po ruok chun an umnahaia chun var an nei seng a.",
      "reference": "FESUOKNA 10:23"
    },
    {
      "content": "Chun, Pharao chun Mosie a ko a, “Fe unla, LALPA rawng chu va bâwl ro; in nauhai khawm in ruolin fe ve hai sienla, in berâm ruolhai le in bâwng ruolhai ruok chu mâksan ro,” a tih a.",
      "reference": "FESUOKNA 10:24"
    },
    {
      "content": "Mosie ruok chun, “Kan Pathien LALPA kuoma kan inthâwi theina dingin, pumrawhmang thilinhlân dinghai le inthâwina dinghai chu kan kutah i mi pêk ding a nih.",
      "reference": "FESUOKNA 10:25"
    },
    {
      "content": "Kan ran ruolhai khawm keini leh an fe ve ding a nih, ran tê pakhat khawm mâksan an ni ding a ni nawh a; kan Pathien LALPA rawng kan bâwlna dingin kan ṭhuoi ve ngei ding a nih; a hmun kan tlung hmakhat chu ieng hmangin am LALPA rawng chu kan bâwl ding a nih ti kan hriet si nawh a,” a tih a.",
      "reference": "FESUOKNA 10:26"
    },
    {
      "content": "Nisienlakhawm, Pharao lungril chu LALPAIN a sukngar a, anni chu ân fetir chuong nawh a.",
      "reference": "FESUOKNA 10:27"
    },
    {
      "content": "Pharao chun a kuomah, “Ka kuoma inthawkin fe hmang la, ka hmêl hrim hrim hung hmu nâwk ta lo dingin fîmkhur rawh, ka hmêl i hmu nâwk ni ni chun i thi ngei ding a ni sih a,” a tih a.",
      "reference": "FESUOKNA 10:28"
    },
    {
      "content": "Mosie chun, “I ti ṭha ngawt el ie, i hmêl hmu nâwk hrim hrim ta naw ning,” a tih a.",
      "reference": "FESUOKNA 10:29"
    }
  ],
  "version": "HMARCLBSI",
  "reference": "FESUOKNA 10 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}