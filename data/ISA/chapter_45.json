{
  "verses": [
    {
      "content": "LALPA chun a hriek nâl, Kura, hnamhai chu a hmaa tukdawl ding le, lalhai kâwngkhi chu sûtpêk ding le, a hmaa kawtkhârhai hawng- pêk ding le, kul kawtkhârhai khâr loa inumtirtu ding, a kut changtienga ka ichel kuoma chun hieng ang hin a tih,",
      "reference": "ISAI 45:1"
    },
    {
      "content": "“Kei i hmaah fêng ka ta, ân ṭumnawnahai chu sukruol ka tih, dâr kawtkhârhai chu sukse rem rum ka ta, a kalna thîr tluonhai chu suk- bawng ka tih;",
      "reference": "ISAI 45:2"
    },
    {
      "content": "chun, LALPA, i hminga kotu che, Israelhai Pathien ngei chu ka nih ti i hriet theina dingin inthim laia rohai chu pêng ka ti cheh a, hmun fien- rielhaia sum thuphmanghai khawm chu pêng ka ti che.",
      "reference": "ISAI 45:3"
    },
    {
      "content": "Jakobhai ka siehlawhai le, Israelhai ka ithlanghai lei chun i hmingin ka ko che a nih; mi hre ngai naw la khawm, hming ka sakpêk che a nih.",
      "reference": "ISAI 45:4"
    },
    {
      "content": "Kei hi LALPA chu ka na, a dang hrim an um nawh, keima naw chu Pathien hrim hrim an um nawh, mi hre ngai naw la khawm i kâwng khitpêk ka ti che:",
      "reference": "ISAI 45:5"
    },
    {
      "content": "keima naw chu a dang hrim an um nawh ti nisa suoknaa inthawk le thlangtienga inthawka an hriet theina dingin; kei hi LALPA chu ka na, a dang hrim hrim an um naw a nih.",
      "reference": "ISAI 45:6"
    },
    {
      "content": "Var ka siem hlak a, inthim khawm ka siem hlak a nih; inremna ka siem hlak a, intheidana khawm ka siem hlak; kei hi LALPA, chuong thilhai po po thaw hlaktu chu ka nih,” tiin.",
      "reference": "ISAI 45:7"
    },
    {
      "content": "Vânhai, chungtienga inthawk khan infarthlâktir ro, vân dumhai khan felna hung buok thla raw hai se, sandamna an inder dawktir theina dingin hnuoi inhawng sienla, felna leh mâwng hmunkhat raw se; kei LALPA hin chu chu ka siem a nih.",
      "reference": "ISAI 45:8"
    },
    {
      "content": "Mâni siemtu sêltu chu a chung a rik ie! hnuoia behar laia behar mei mei chu! Pilpawk chun a hemtu kuomah, “Ieng am i siem leh?” a ti ding am a nih? annawleh, i sinthaw chun, “A kutin thiem hrim a nei nawh,” a ti ding am a nih?",
      "reference": "ISAI 45:9"
    },
    {
      "content": "A pa kuomah, “Ieng am i nei leh?” titu amanih, a nu kuomah, “Ieng am i nei ding an leh?” titu chung chu a rik ie!",
      "reference": "ISAI 45:10"
    },
    {
      "content": "LALPA Israelhai Mi Inthieng, anni siemtu chun hieng ang hin a tih, “Thil la hung tlung ding thu chu mîn dawn unla; ka naupasalhai thua le, ka kut sinthaw thua hin thu mi pe ro.",
      "reference": "ISAI 45:11"
    },
    {
      "content": "Hnuoi hi ka siem a, a chunga mihriem um hi ka siem bawk a, keimân ka kut ngei hin vân ka keiphar a, a sipaihai chu thu ka pêk bawk a nih.",
      "reference": "ISAI 45:12"
    },
    {
      "content": "Kura chu felna neiin ka keihar a, a lampuihai po po chu suktlûn ka tih; ama chun ka khawpui chu siem nâwk a ta, an intlanna man dit lei ni loin, lâwmman dit lei ni loin, ka salhai chu insuoktir a tih, sipaihai LALPAIN a tih,” tiin.",
      "reference": "ISAI 45:13"
    },
    {
      "content": "LALPA chun hieng ang hin a tih, “Aigupta sininrimhai le, Ethiopia sumdâwng mi le Sabeanhai mi insângtakhai chu in kuom tieng hung an ta; in taah um tâng an tih; nangni chu zui an ti cheu, khaidiet bunin a nih an hung ding chu; chuongchun, bawkkhupin chibai bûk an ti cheu a: ‘Pathien chu nangnia hin a um ngei el, a dang hrim hrim an um nawh, Pathien dang hrim an um nawh,’ tiin in kuomah lunginsiet hnîng an tih,” tiin.",
      "reference": "ISAI 45:14"
    },
    {
      "content": "Aw Israelhai Pathien, Sandam- tu, Pathien inthup hlak chu i ni ngei el.",
      "reference": "ISAI 45:15"
    },
    {
      "content": "Muolphotakin um an tih, anih, an rêngin inzaktakin um an tih; milim siemtuhai chu inzaknaa chun lût tâwl an tih.",
      "reference": "ISAI 45:16"
    },
    {
      "content": "Israelhai ruok chu kumkhaw sandamnaah, LALPA sandamin um an tih: chatuon chen khawmin muolphoin inzak naw ti niu.",
      "reference": "ISAI 45:17"
    },
    {
      "content": "LALPA vân siemtu (ama chu Pathien), leihnuoi hi inngira siemtu chu (ama chun leihnuoi hi a sukdet a, iengkhawm ni loin a siem nawh a, mihriem umna dingin ân ngîr lem a nih) hieng ang hin a ti sih a, “Kei hi LALPA chu ka na, a dang hrim hrim an um nawh.",
      "reference": "ISAI 45:18"
    },
    {
      "content": "Inrûkin, ram inthim hmunah thu ka hril ngai nawh a, Jakob thlahai kuomah, ‘Iengkhawm loah mi zawng ro,’ ka ti ngai nawh: kei LALPA hin felna thu ka hril hlak a, thu indiktakhai chu ka hril hlak.",
      "reference": "ISAI 45:19"
    },
    {
      "content": "“Inkhawm unla hung ro; hnam tin laia hremna pumpeltuhai, hung hnai seng ta u, an thing milim siem- fâwm chawi hlak a, mi sanhim thei lo pathien kuoma ṭawngṭai hlaktuhai chun hrietna hrim hrim an nei nawh.",
      "reference": "ISAI 45:20"
    },
    {
      "content": "Hril unla, hung suksuok ro, anih, inrâwn tâwl raw hai se; inhmaa inthawk tah tuin am ân hriettir a? Tienlaia inthawk tah tuin am a hril a? Kei LALPA hin ka thaw a ni naw am a nih? Keima naw chu Pathien dang hrim an um nawh. Keima naw chu a dang hrim an um nawh; Pathien fel le sandamtu ka nih.",
      "reference": "ISAI 45:21"
    },
    {
      "content": "Kâwlkawdawnga mi po pohai, keia tieng hung ngha unla, sandamin um ro; kei hi Pathien ka ni sih a, a dang hrim hrim an um nawh.",
      "reference": "ISAI 45:22"
    },
    {
      "content": "‘Khûp tinrêng chu ka hmaah dingṭhaṭhuon tâng an ta, lei tinrêng khawmin ṭawng inkhâmin thu tiem tâng an tih,’ tiin mâni le mâni insâlin ṭawng kân khâm tah; thu chu felna ruokin ka baua inthawkin a suok tah a, hung kîr nâwk ta naw nih.",
      "reference": "ISAI 45:23"
    },
    {
      "content": "Miin, ‘LALPAA chau felna le hrâtna a um,’ tiin, ka chungthu la hril an tih; ama kuoma mi ngei hung an ta, a chunga lungninawhai po po chu muolphotakin um tâng an tih.",
      "reference": "ISAI 45:24"
    },
    {
      "content": "Israel thlahai po po chu LALPA- A chun a nih thiem inchangtira an um a, LALPA chu an sawng ding chu,” tiin.",
      "reference": "ISAI 45:25"
    }
  ],
  "version": "HMARCLBSI",
  "reference": "ISAI 45 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}