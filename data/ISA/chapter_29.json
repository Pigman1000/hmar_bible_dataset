{
  "verses": [
    {
      "content": "E Ariel, Ariel, David umhmun khuorna khuo! kumah kum bel ro; ruoiṭhe hunhai chu hung tlung nâwk raw se;",
      "reference": "ISAI 29:1"
    },
    {
      "content": "chu pha chun Ariel hi suklung- zîng ka ta; chuongchun, sûnna le ṭapna um a tih; chun, ama chu ka ta dingin Ariel ang chu nîng a tih.",
      "reference": "ISAI 29:2"
    },
    {
      "content": "Chun, nang chu thaw tumin i vêla chun ep ka ti cheh a, kul siemin inhuol vêl bawk ka ti cheh a, thaw ding chein inhuol vêlna kulbînghai siem bawk ka tih.",
      "reference": "ISAI 29:3"
    },
    {
      "content": "Chuongchun, sukthlûkin um i ta, hnuoi hnuoia inthawkin thu hril i ta; i ṭawng chu pilvut lai chun damtein inri suok a tih: i râwl chu khawhri aisânthiem râwl ri ang chauin hnuoi hnuoia inthawk chun hung suok a tih; i ṭawng chu pilvut laia inthawk chun hung suok sê sêng a tih.",
      "reference": "ISAI 29:4"
    },
    {
      "content": "Nisienlakhawm, nanga dotu mipuihai chu pilvut inditak angin um an ta, mi ṭiumhai mipuihai chu busi bohmang hlak ang hin um bawk an tih; anih, chu chu mitkhapkâr loin um thut a tih.",
      "reference": "ISAI 29:5"
    },
    {
      "content": "Vâninrûm dâm, simkhawleihnuoi inhnîng dâm, ri nasatak dâm, thlivir dâm, thlipui dâm, thil kâng hmang thei meichawk dâmin ama chu sipaihai LALPA hremin um a tih.",
      "reference": "ISAI 29:6"
    },
    {
      "content": "Chuongchun, Ariel dotu hnam po po mipuihai, ama le a kulbîng thaw- tuhai po po leh ama suklungzîng- tuhai po po chu mang ang chau nîng an ta, zâna inlâr ang chau el hi.",
      "reference": "ISAI 29:7"
    },
    {
      "content": "Mi phîngṭâmin mang a nei chun bu a lo fâk hlak a; nisienlakhawm, a hang har a, a phîng chu a lo la ruok zing ang hi nîng a tih; annawleh, mi dangchârin mang a nei chun tui a lo dâwn hlak a, nisienlakhawm, a hung har a, a lo la châu zingin, tui a la du rawp ang hi nîng a tih; Zion tlâng thawtu hnam po po mipuihai chu, chuong ang chu an ni ding a nih.",
      "reference": "ISAI 29:8"
    },
    {
      "content": "Ngîr zing unla, makti ro, nuom- tâwl unla, mitdelin um ro; an inrui a, nisienlakhawm, uoin lei a ni nawh; an pêm an pêm a, nisienlakhawm, zu lei a ni nawh.",
      "reference": "ISAI 29:9"
    },
    {
      "content": "LALPA chun îmu hêna thlarau chu in chungah a buok a, in mit, zâwlneihai chu, ân sîmtir a; in lu, hmutheituhai chu, ân khum ta sih a.",
      "reference": "ISAI 29:10"
    },
    {
      "content": "Chuongchun, inlârna hrim hrim in ta dingin lekhabu châr tlata thu ang a ni tah a, chu chu mihaiin lekha thiem mi kuomah, “Lunginsiettakin hi hi tiem rawh,” tiin an pêk hlak a; chun, ama chun, “Ka tiem thei nawh, châr tlat a ni hi,” a ti hlak;",
      "reference": "ISAI 29:11"
    },
    {
      "content": "chun, lekhabu chu lekha thiem naw mi kuomah, “Lunginsiettakin hi hi tiem rawh,” tiin a pêk hlak a; chun, ama chun, “Lekha ka thiem nawh,” a ti hlak.",
      "reference": "ISAI 29:12"
    },
    {
      "content": "Chun, LALPA chun, “Hieng mihai hin an mi hung hnai a, an bau le an hmûr hin an mi chawimawi hlak deha chu, an lungril chu keia hlatah an sawn hlak a, an mi ṭina chu mihriemhai thupêk miin an inchûktir el chu a nih;",
      "reference": "ISAI 29:13"
    },
    {
      "content": "chuleiin, ngai ta, hienghai lai hin thilmak thaw nâwk nghâl ka ta, thilmak, thilmaktak el chu; chuong- chun, an mi varhai varna chu bohmang tâng a tih, an mi bengvârhai hrietna chu thupin um tâng a tih,” a ta.",
      "reference": "ISAI 29:14"
    },
    {
      "content": "An remruot chu LALPA kuoma thup dinga inthûktaka zawngtuhai chu an chung a rik ie! an thilthawhai chu inthim hnuoiah a um a, “Tuin am mi hmûng a ta? Tuin am hriet khawm mi hrieng a ta?” an ta.",
      "reference": "ISAI 29:15"
    },
    {
      "content": "Thilhai hi in suklinglet vawng hlak de aw! Bêlhemtu chu bepil ang chaua ngaiin a um ding am a nih? Thilsiem chun a siemtu chu, “Ama mi siem ka ni hlak lêm” a ti el chu? annawleh, thil inngîra um chun ân ngîrtu chu, “Hrietna hrim a nei nawh,” ti am a ni leh?",
      "reference": "ISAI 29:16"
    },
    {
      "content": "Sâwt nawte hnungah ni lo am a ni, Lebanon chu hnuoi ṭhatak hmuna inchangtira uma, hnuoi ṭhatak hmun chu ramhnuoia ngaia a um ding chu?",
      "reference": "ISAI 29:17"
    },
    {
      "content": "Chu nia chun nasêthai chun lekhabu thu chu nain hre tâng an ta, mitdelhai mithai chun inthim hnuoi le inthim laia inthawkin hmu tâng an tih.",
      "reference": "ISAI 29:18"
    },
    {
      "content": "Thuhnuoirawlhai khawmin LALPAA chun an hlimna chu sukpung tâng an ta, mihriem laia rimsihai chu Israelhai Mi Inthienga chun lâwm tâng an tih.",
      "reference": "ISAI 29:19"
    },
    {
      "content": "Mi ṭium chu iengkhawm ni loa siemin um tâng a ta, hmusittu chu a bo tah a, khawhlona nghâkhlatuhai po po chu sukbohmangin an um ta sih a,",
      "reference": "ISAI 29:20"
    },
    {
      "content": "chuonghai chun mi chu thupawi thuah suksuoltuah an siem hlak a, kul kawtkhârah kâwktu âwkna ding- in châng an kam hlak a, mi fel chu thil teplo mei meiin an inkhêltir hlak.",
      "reference": "ISAI 29:21"
    },
    {
      "content": "Chuleiin, LALPA, Abraham in- tlantu chun, Jakob sûnghai chung- châng thuah hieng ang hin a tih, “Jakobhai chu tuhin chu muolpho ta naw ni hai a, an hmai chu dâng ta bawk naw ni.",
      "reference": "ISAI 29:22"
    },
    {
      "content": "An nau, ka kutsuokhai chu, anni laia an hmu chun, ka hming chu sukthieng lem tâng an tih; anih, Jakobhai Mi Inthieng chu sukthieng an ta, Israelhai Pathien chu ṭi tâng an tih.",
      "reference": "ISAI 29:23"
    },
    {
      "content": "Thlaraua invâkhmanghai khawm chun hrethiem tâng an ta, mi chierhai chun thuinchûktir chu in- chûktir tâng an tih,” tiin.",
      "reference": "ISAI 29:24"
    }
  ],
  "version": "HMARCLBSI",
  "reference": "ISAI 29 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}