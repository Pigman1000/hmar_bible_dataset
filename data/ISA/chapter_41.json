{
  "verses": [
    {
      "content": "Aw thlierkârhai, ka hmaa chun to ṭhiep ro; mi tin chun an hrâtna sukthar nâwk hai sienla, hung hnâi tâwl raw hai se; chu hnunga chun hril raw hai se; rorêl dingin inhnai tâwl ei tiu khai.",
      "reference": "ISAI 41:1"
    },
    {
      "content": "Khawsaka inthawkin mi pakhat, felna leia a ke bula a iko chu, tuin am a keihar a? ama chun hnam tin a hmaah a pêk a, lalhai chungah ro ân rêltir a, anni chu pilvut angin a kâwl- hnâm kuomah a pêk a, busi thli imût lêng angin a thalngul kuomah a pêk bawk a.",
      "reference": "ISAI 41:2"
    },
    {
      "content": "Ama chun annirawi chu a hnawt a, himtakin a fe pei a, a kea a la fena ngai naw lampuia chun,",
      "reference": "ISAI 41:3"
    },
    {
      "content": "A tira inthawkin suon po po koin, tuin am thawh a, thaw zo? Kei LALPA, a hmasa tak le a nuhnung tak kuoma um hi, a thawtu chu ka nih.",
      "reference": "ISAI 41:4"
    },
    {
      "content": "Thlierkârhai chun an hmuh a, an ṭih a; kâwlkawdawnghai chu an in- thin a, an hung hnâi a, an hung a.",
      "reference": "ISAI 41:5"
    },
    {
      "content": "Mi tinin mâni ruolhai an ṭhang- pui a, mi tinin an unauhai kuomah, “Lungmuongtakin um rawh,” an ti seng a.",
      "reference": "ISAI 41:6"
    },
    {
      "content": "Chuongchun, a chârna tieng thua chun, “A ṭha ie,” tiin themthiem mi chun rângkachak sut mi ân fui a, tubaua sutnâm mi chun dolunga sut mi chu ân fui bawk a; chun, ân hnîng nawna dingin kilnahaiin a kil tlat a.",
      "reference": "ISAI 41:7"
    },
    {
      "content": "Nisienlakhawm, nangni Israel- hai ka siehlaw, Jakob hai ka mi thlang, ka ruolpa Abraham thlahai,",
      "reference": "ISAI 41:8"
    },
    {
      "content": "nangni leihnuoi tâwpnaa in- thawka ka mi ṭhuoi, a kia inthawka ka mi ko, “ka siehlawhai in nih, pei thla loin ka thlang lem cheu,” ka itihai,",
      "reference": "ISAI 41:9"
    },
    {
      "content": "ṭi naw ro, kei in kuomah ka um sih a; lunginzîng naw ro, kei in Pathien ka ni sih a; sukhrât ka ti cheu a, anih, ṭhangpui ka ti cheu, anih, ka felna kut changtiengin chel zing ka ti cheu.",
      "reference": "ISAI 41:10"
    },
    {
      "content": "Ngai ta, in chunga lungninaw po pohai chu muolphotak le inzak- takin um an tih; nangni sêltuhai cheu chu iengkhawm ni lo ang nîng an ta, bohmang an tih.",
      "reference": "ISAI 41:11"
    },
    {
      "content": "Nangni sêltuhai cheu chu zawng in ta, hmu si naw ti niu: nangni dotuhai cheu chu iengkhawm ni lo ang nîng an ta, thil um naw ang el nîng an tih.",
      "reference": "ISAI 41:12"
    },
    {
      "content": "Kei LALPA in Pathien hin, “Ṭi naw ro, ka ṭhangpui ding cheu a nih,” tiin, in kut changtieng chu ka chel ding a ni sih a.",
      "reference": "ISAI 41:13"
    },
    {
      "content": "Nang chawkchawnâl Jakob le Israel mihai, ṭi naw ro, ṭhangpui ka ti cheu, LALPAIN a tih, nangni intlan- tu cheu chu Israelhai Mi Inthieng chu a nih.",
      "reference": "ISAI 41:14"
    },
    {
      "content": "Ngai ta, bu chîlna khâwl thar- tak, ngeitak, ha nei miah siem ka ti cheu: tlânghai chu chîlin vaw nawi in ta, muol pâwnghai chu busi angin siem in tih.",
      "reference": "ISAI 41:15"
    },
    {
      "content": "Zâp in ta, thliin mût lêng a tih, thlivir chun sukdar a tih; chun, nangni chu LALPAA chun lâwm in ta, Israelhai Mi Inthieng chu la suong in tih.",
      "reference": "ISAI 41:16"
    },
    {
      "content": "Mi rimsi le pasiehai chun tui an zawng hlak a, a um si nawh a, an lei dangchârin a ṭâwl vawng hlak; kei LALPA hin anni chu dawn ka ta, kei Israelhai Pathien hin anni chu mâksan naw ning.",
      "reference": "ISAI 41:17"
    },
    {
      "content": "Tlâng insâng kawl vel vula chun vadunghai inluong suoktir ka ta, ruom laiahai chun tuihnârhai insuok- tir bawk ka tih; thlalêr chu dîlah siem ka ta, ram ṭâwl chu tuihnârah siem bawk ka tih.",
      "reference": "ISAI 41:18"
    },
    {
      "content": "Thlalêra chun sidar thing dâm, sittim thing dâm, inhmui thing dâm, hriek thing dâm phun ka ta; ram ṭâwla chun fâr dâm, phân dâm, fâr- suok dâm phun vawng tâwl ka tih;",
      "reference": "ISAI 41:19"
    },
    {
      "content": "LALPA kut chun chuong chu a thaw a nih ti le Israelhai Mi Inthieng chun a siem a ni ti an hmuh a, an hriet a, an ngaituoh a, an hrietthiem sengna dingin.",
      "reference": "ISAI 41:20"
    },
    {
      "content": "In thu chu hung hril ro, LALPAIN a tih; pathien in tina san takhai chu hung la suok unla, Jakob- hai Laltak chun a tih.",
      "reference": "ISAI 41:21"
    },
    {
      "content": "Chuong chu inlangtir sienla, thil la hung tlung ding chu kan kuom- ah hril raw se; kan ngaituo theina ding le kan hriet theina dingin, kha hmaa thilhai chu ieng am a ni hril ta u; annawleh, thil la hung tlung dinghai chu mîn hriettir ro,",
      "reference": "ISAI 41:22"
    },
    {
      "content": "Pathien in nih ti kan hriet theina dingin hi hnunga thil hung tlung dinghai chu hril ro le, anih, kan lunginzîngna ding le kan en sengna dingin, thil ṭha amanih, thil ṭha naw amanih thaw ro le,",
      "reference": "ISAI 41:23"
    },
    {
      "content": "Ngai ta u, iengkhawm in lo ni naw hi, in thil thaw khawm ieng- khawm a ni bawk nawh, nangni thlangtuhai cheu chu mi tirdakum- tak an ni hi.",
      "reference": "ISAI 41:24"
    },
    {
      "content": "Hmârtienga inthawkin mi pa- khat ka kei har a, ama chu a hung tlung tah; nisa suoknaa inthawka ka hming lamtu chu; ama chun lung chârna sawisak angin rorêltuhai sawisâng a ta, bêlhemtuin pilpawk a sir hnâk angin sir bawk a tih.",
      "reference": "ISAI 41:25"
    },
    {
      "content": "Ka hriet theina dingin tuin am a tira inthawk khan a hril hlak a? “Ama hi ân dik ie,” kan ti theina dingin tuin am a hrillâwk hlak a? Anih, a hril hrim hrim an um nawh, anih, inhriettir hrim hrim an um nawh, anih, in thuhrilhai hi a hrie hrim hrim an um nawh.",
      "reference": "ISAI 41:26"
    },
    {
      "content": "Keiin Zion kuoma chun, “En ta, anni saw en ta,” ti hmasâng ka ta; Jerusalem kuoma chun chanchin ṭha hung intluntu pakhat pêng ka tih.",
      "reference": "ISAI 41:27"
    },
    {
      "content": "Chun, ka hei en khawma mi hrim hrim an um nawh a; anni chu ka hei indawn khawmin anni lai remruottu, thu pakhat khawm dawn thei, tukhawm an um dêr nawh.",
      "reference": "ISAI 41:28"
    },
    {
      "content": "En ta u, an rêngin, an sinthaw- hai chu iengkhawm ni lo a na, thil umlo el a nih, an milim sunghai khawm chu thli le boruok el a nih.",
      "reference": "ISAI 41:29"
    }
  ],
  "version": "HMARCLBSI",
  "reference": "ISAI 41 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}