{
  "verses": [
    {
      "content": "Chuong lai chun Baladan naupa Babulon lal Merodak- baladan chun lekhahai le lâwmman Hezekia kuoma chun ân phur a, a na ti le a dam nâwk tah ti a lo hriet leiin.",
      "reference": "ISAI 39:1"
    },
    {
      "content": "Hezekia chu an chungah a lâwm a, an kuomah a thil hlu siena in dâm, tangka dâm, rângkachak dâm, thil riminhnik dâm, hriek hlutak dâm, a râlthuom siena in sûng po po dâm, a ro ṭha laia um po pohai chu ân entir vawng a; a ina mi le a ram sûnga um chu Hezekia chun ân entir naw hrim hrim thil a um nawh a.",
      "reference": "ISAI 39:2"
    },
    {
      "content": "Chuong lai chun zâwlnei Isai chu lal Hezekia kuoma chun a hung a, a kuomah, “Nakieta mihai khan ieng am an hril a? Khâw laia inthawkin am i kuomah an hung a?” a ta. Hezekia chun, “Ram hlataka in- thawkin, Babulona inthawk chun ka kuomah an hung a nih,” a ta.",
      "reference": "ISAI 39:3"
    },
    {
      "content": "Ama chun, “I ina hin ieng am an en kha?” a ta. Hezekia chun, “Ka in sûnga um po po chu an en vawng, ka ro ṭhahai laia mi kân entir naw iengkhawm a um nawh,” tiin a dawn a.",
      "reference": "ISAI 39:4"
    },
    {
      "content": "Chuongchun, Isai chun Hezekia kuoma chun, “Sipaihai LALPA thu hi hre rawh.",
      "reference": "ISAI 39:5"
    },
    {
      "content": "‘Ngai ta, i in sûnga um po po le, vawisûn ni chena i puhaiin an lo inkhâwl khâwm chu Babulon tienga fepuiin um vawng a tih; iengkhawm mâksana um um dêr naw nih; chuong ang nihai chu a la tlung ding a nih’, LALPAIN a tih.",
      "reference": "ISAI 39:6"
    },
    {
      "content": "‘Chun, i naupa i rîla la ra ding, i nei ding ngeihai laia mi chu, fe- hmangpui an tih; anni chu Babulon lal ina chun mi tillâkah la um an tih,’ a tih,” a ta.",
      "reference": "ISAI 39:7"
    },
    {
      "content": "Hezekia chun Isai kuomah, “LALPA thu i hril hi a ṭha ie,” a ta. Ama ma chun, “Ka dam sûng hin remna le thutak a um ding a ni sih a,” a ta.",
      "reference": "ISAI 39:8"
    }
  ],
  "version": "HMARCLBSI",
  "reference": "ISAI 39 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}