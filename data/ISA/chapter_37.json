{
  "verses": [
    {
      "content": "Lal Hezekia chun chu chu a hriet phingleh a silfênhai chu a keithlêr a, saiip puon ân bel a, LALPA ina chun a lût tah a.",
      "reference": "ISAI 37:1"
    },
    {
      "content": "Chun, a sûnghai chunga hotua um Eliakim le lekhaziektu Sebna le thiempuhai upahai chu saiip puon inbelin Amoz naupa zâwlnei Isai kuomah a tir a.",
      "reference": "ISAI 37:2"
    },
    {
      "content": "Anni chun a kuomah, “Hezekia chun hieng ang hin a tih, ‘Vawisûn ni hi lunginzîngna ni le hmingsietna ni a nih, nauhai chu an pieng a hun ta sih a; anni chu nei dingin hrâtna a um ta si nawh,",
      "reference": "ISAI 37:3"
    },
    {
      "content": "Rabsake, a pu Assuria lalin Pathien hring hrilse dinga a itirpa thuhrilhai chu LALPA i Pathienin a naa a hriethai chun la kâwk ngei a tih; chuleiin, hlabîka la umhai ta ding hin i ṭawngṭâina chu hang inhlân rawh,’ a tih a,” an ta.",
      "reference": "ISAI 37:4"
    },
    {
      "content": "Chuongchun, lal Hezekia sie- hlawhai chu zâwlnei Isai kuoma chun an hung a.",
      "reference": "ISAI 37:5"
    },
    {
      "content": "Isai chun an kuomah, “In pu kuoma chun hieng ang hin in hril ding a nih, ‘LALPA chun hieng ang hin a tih, I thu hriet, Assuria lal siehlawhaiin an mi hrilsietnahai kha ṭi naw rawh.",
      "reference": "ISAI 37:6"
    },
    {
      "content": "Ngai ta, a phîng sûnga chun thlarau inumtir ka ta, chuongchun, thuthang lo hrieng a ta, ama ramah fe nâwk el a tih; chuongchun, ama ram ngeia chun kâwlhnâma sukthlûkin inumtir ka tih, a tih a,’ tiin,” a ta.",
      "reference": "ISAI 37:7"
    },
    {
      "content": "Chuongchun, Rabsake chu a kîr nâwk a, Assuria lal chun Libna khuo a lo thaw lai chu a va hmuh a, Lakis khuoa inthawk chun a fe suok tah ti a hriet sa hrim a na.",
      "reference": "ISAI 37:8"
    },
    {
      "content": "Chun, Assuria lal Sennakerib chun Tirhak Ethiopia ram lal chung- châng thu, “Nangma thaw dingin a suok tah,” ti mi hril a hriet a. Chuong- chun, chu chu a hriet phingleh Hezekia kuomah palaihai a tir a.",
      "reference": "ISAI 37:9"
    },
    {
      "content": "“Hieng ang hin Juda lal Hezekia kuomah in hril ding a nih, ‘I ring Pathien chun Jerusalem khuo Assuria lal kutah pêk ni naw nih, tiin hlêm naw raw se che.",
      "reference": "ISAI 37:10"
    },
    {
      "content": "Ngai ta, Assuria lalhaiin ram po po sukse vawngin an chunga an thilthawhai kha i nain i hriet a; nang hi sanhimin i um bîk ding am a nih?",
      "reference": "ISAI 37:11"
    },
    {
      "content": "Hnam tin pathienhai chun, Gozan mihai dâm, Haran mihai dâm, Rezeph mihai dâm, Eden nau Telas- sar khuoa umhai dâm, a mi thlatu- haiin an sukbohmang hai kha, an sanhim am a nih?",
      "reference": "ISAI 37:12"
    },
    {
      "content": "Hamath lal dâm, Arpad lal dâm, Sepharvaim khawpui lal dâm, Hena lal dâm, Ivva lal dâm kha khâw lai am an um ta leh?’ tiin,” a ta.",
      "reference": "ISAI 37:13"
    },
    {
      "content": "Chun, Hezekia chun palaihai kuta inthawk chun lekha chu a hmuh a, a hang tiem a, chuongchun, Hezekia chu LALPA ina chun a hang lût a, LALPA hmaa chun a phar tah a.",
      "reference": "ISAI 37:14"
    },
    {
      "content": "Hezekia chu LALPA kuomah a ṭawngṭai a,",
      "reference": "ISAI 37:15"
    },
    {
      "content": "“Aw sipaihai LALPA, Israel Pathien, cherubhai chunga ṭhung, nang hi, nang chau hi, hnuoi chunga um po pohai Pathien chu i nih, nang chun hnuoi le vân hi i siem a nih.",
      "reference": "ISAI 37:16"
    },
    {
      "content": "Aw LALPA, i na hung sit la, ngai ta; aw LALPA, i mit meng la, en ta; Pathien hring hi hrilse dinga mihai tirtu Sennakerib thuhai po po hi ngai ta.",
      "reference": "ISAI 37:17"
    },
    {
      "content": "LALPA, Assuria lalhaiin ram po po le an inchâwk chu an suksiet ngei luoh a,",
      "reference": "ISAI 37:18"
    },
    {
      "content": "an pathienhai chu meiah an pei bawk a; chuonghai chu Pathien an ni naw hrim a nih; mihriem kuta siem, thing le lung an ni lem; chuleichun, an sukbohmang a nih.",
      "reference": "ISAI 37:19"
    },
    {
      "content": "Chuleiin, aw LALPA kan Pathien, nang hi, nang chau hi, LALPA i nih ti leihnuoi hluo ram po po hin an hriet theina dingin annia inthawk hin mi sandam rawh,” tiin.",
      "reference": "ISAI 37:20"
    },
    {
      "content": "Chun, chuong lai chun Amoz naupa Isai chun Hezekia kuoma chun mi a tir a, hieng ang hin a hril a, “LALPA Israelhai Pathien chun hieng ang hin a ti a nih: Assuria lal Senna- kerib sietna ding tienga ka kuoma i ṭawngṭai leiin,",
      "reference": "ISAI 37:21"
    },
    {
      "content": "hi hi a chungchâng thu LALPA- IN a hril chu a nih: Zion naunu nunghâk chun a hmusit cheh a, a nuisan che; Jerusalem naunu chun a lu a thin khum che.",
      "reference": "ISAI 37:22"
    },
    {
      "content": "Tu am i sukhmingsietin, i hril- siet a? Tu chung âm i râwl i sukpuom a, i mit i suksâng? Israel Mi Inthieng chung ngeiah.",
      "reference": "ISAI 37:23"
    },
    {
      "content": "I siehlawhai hmangin LALPA chu i sukhmingsiet a, Ka tawlailîr tamtakhai leh tlâng ram, Lebanon ram rilahai hin ka hung tlung tah a; sidar thing insângtakhai le a far thing ṭha mihai hi phûr ka ta; a hmun inzotak, a hnuoi ṭhatna hmun ram- puia chun lût ka tih.",
      "reference": "ISAI 37:24"
    },
    {
      "content": "Tuisunsuo ka cho a, tui ka dâwn hlak a; ka kepha hnuoi hin Aigupta vadung po po chu sukkang vawng ka tih, i tih a.",
      "reference": "ISAI 37:25"
    },
    {
      "content": "Keimain inhmaa inthawka chuong chu ka thaw a na, tienlaia chuong chu ka siem an nih ti i hriet nâwm a nih? Khuo kulpui neihai kha in chim khâwm el anga suksetu i ni theina dingin tuhin kân tlungtir a ni ta hi.",
      "reference": "ISAI 37:26"
    },
    {
      "content": "Chuleiin, a sûnga umhai chu an hrât mang nawh a, an ṭih a, an hung muolpho ta kha; phûl hlobet ang le, hlohna hring ang le, in chunga hlohna ang le, lo bu ṭhat hma ang chau an ni kha.",
      "reference": "ISAI 37:27"
    },
    {
      "content": "“Kei ruok chun chu i ṭhung dâm, i suok dâm, i lût dâm, ka chunga i lunginsenziehai hi ka hriet i sawn- naw.",
      "reference": "ISAI 37:28"
    },
    {
      "content": "Ka chunga i lunginsen lei le, i ṭawng mingemzie chu ka naa hin a hung lût tâk leiin ka hnâr inbûk chu i hnârah inbûk ka ta, ka thîrse chu i hmûrah inbûk bawk ka tih; i hungna lampui ngeia khan inkîrtir nâwk ka ti che, tiin",
      "reference": "ISAI 37:29"
    },
    {
      "content": "Chun, hi hi i ta dinga inchikna ding chu nîng a tih; tu kum hin bu inhli ring in ta, kum nâwk khawm chu inhli bawk chu ring in tih; chun, a kum thumnaa chun bu tu unla, ât unla, grêp huonhai siem unla, a ra chu fa ro.",
      "reference": "ISAI 37:30"
    },
    {
      "content": "Chun, Juda sûnghai laia a la dam sunhai chu a suktienga zung- keia, a tungzâwnga rain um nâwk a tih.",
      "reference": "ISAI 37:31"
    },
    {
      "content": "Jerusalema inthawkin a la um sunhai chu suok an ta, Zion tlânga inthawkin a la dam dinghai chu suok bawk an tih; sipaihai LALPA ṭha- hnemngaina chun chuong chu thâwng a tih.",
      "reference": "ISAI 37:32"
    },
    {
      "content": "Chuleiin, LALPA chun Assuria lal chungchâng thuah hieng ang hin a tih, ‘Ama chun chu hi khawpui hi hung tlung naw nih a; hitaka hin thal kâp bawk naw ni, phaw leh a kâwla hin hung bawk naw nih a, a thawna dingin hnuoi kul siem bawk naw ni, LALPAIN a tih.",
      "reference": "ISAI 37:33"
    },
    {
      "content": "A hungna lampui, chutaka ngei chun kîr nâwk a ta, hi khawpui hi hung tlung naw nih.",
      "reference": "ISAI 37:34"
    },
    {
      "content": "Keima le ka siehlaw David leiin hi khawpui hi sanhim dingin ka hum ding a nih’ tiin,” a tih a.",
      "reference": "ISAI 37:35"
    },
    {
      "content": "Chuongchun, LALPA vântirko chu a va suok a. Assuria mihai riekhmuna chun mi nuoi khat, sing riet sâng nga a sukhlum a; chun, zîngkâra mi an hang tho chun ngai ta, mithi ruong khât ngawt a lo ni tah a.",
      "reference": "ISAI 37:36"
    },
    {
      "content": "Chuongchun, Assuria lal Sen- nakerib chu a suok a, a feh a, a kîr nâwk ta pei a. Ninevi khuoa chun a um ta zing a.",
      "reference": "ISAI 37:37"
    },
    {
      "content": "Chun, a pathien Nisrok ina chun pathien a biek laiin a naupa- salhai Adrammelek le Sarezer hai chun kâwlhnâmin an sât hlum a; chuongchun, an tlânhmang a, Ararat rama chun an lût tah a. Chun, a naupa Esar-haddon chun ama aiawin ro a rêl tah a.",
      "reference": "ISAI 37:38"
    }
  ],
  "version": "HMARCLBSI",
  "reference": "ISAI 37 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}