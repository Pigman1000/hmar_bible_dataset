{
  "verses": [
    {
      "content": "Aw LALPA, nang chu ka Pathien i na; chawimawi ka ti cheh a, i hming inpâk ka tih; thil maktak, inhmaa remruothai chu, ringumtak le thutakin i thaw sih a.",
      "reference": "ISAI 25:1"
    },
    {
      "content": "Khawpui khawm hnuoi pâwngah în changtir a; khuo kulpui nei khawm khaw ṭawpah în changtir a; ram dang mihai lal in khawm bâwlin um nâwk ta naw nih.",
      "reference": "ISAI 25:2"
    },
    {
      "content": "Chuleiin, mi hrâttakhai chun chawimawi an ti cheh a, hnam ṭium- tak khawpuihai chun ṭîng an ti che.",
      "reference": "ISAI 25:3"
    },
    {
      "content": "Mi ṭiumhai thuok chu thlipuiin bang a nam sawk sawk anga a hung um lai hin, nang chu mi rimsihai ta dingin kulbîng, pasie lunginzîng laia dinga kulbîng, thlipuia inthawka inhumhimna, nisa sat hlietu i ni hlak sih a.",
      "reference": "ISAI 25:4"
    },
    {
      "content": "Hmun ṭâwla khaw lum chu i sukre hlak ang hin ram dang mihai ri chu sukbo i tih, khaw lum chu sûm hlieha sukboa a um hlak ang hin, mi ṭiumhai hla sak chu sukboin um a tih.",
      "reference": "ISAI 25:5"
    },
    {
      "content": "Chun, hi tlânga hin sipaihai LALPA chun mi tinrênghai ta dingin thil thauhaiin ruoi ṭhêng a tih, uoin- hai a fe le inchie zing, thil thautakhai thlina sip, uoinhai a fe le inchie zing ṭhataka thlit fai chu.",
      "reference": "ISAI 25:6"
    },
    {
      "content": "Chun, mi tinrêng an inkhumna le, hnam tinrêng an inkhumna chu, hi tlânga hin suksieng a tih.",
      "reference": "ISAI 25:7"
    },
    {
      "content": "Thina chu a lem sawng tah; Lalpa PATHIEN chun mi po po hmaia inthawk chu mitthlihai chu hrufai a tih; a mihai hming sietna chu leihnuoi po po chunga inthawk hin la hmang a tih; LALPAIN chu chu a hril ta sih a.",
      "reference": "ISAI 25:8"
    },
    {
      "content": "Chun, chu nia chun, “Ngai ta u, hi hi ei Pathien a ni hi, ama hi ei nghâk zing a; chuongchun, ama chun mi sandam a tih: hi hi LALPA chu a ni hi; ama hi ei nghâk zing a, a san- damnaa chun hlimin lâwm ei tih,” tîng an tih.",
      "reference": "ISAI 25:9"
    },
    {
      "content": "Hi tlânga hin LALPA kut chu innghat a ta. Moab chu, bupâwl chu êkthlia sirdea a um hlak ang hin, ama hmunah sirdein a um ding a ni sih a.",
      "reference": "ISAI 25:10"
    },
    {
      "content": "Chuongchun, tui inhlieuin tui inhlieu dinga a vai ang hin, chu lai chun a kut chu vai a tih; chun, a chapona chu a kut vervêk pum chun LALPA chun sie hnuoi a tih.",
      "reference": "ISAI 25:11"
    },
    {
      "content": "Chun, i kul banghai, in insâng kulpui chu sukchimin, sie hnuoiin, hnuoiah, pilvut tlung khawp rakin sukthlûng a tih.",
      "reference": "ISAI 25:12"
    }
  ],
  "version": "HMARCLBSI",
  "reference": "ISAI 25 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}