{
  "verses": [
    {
      "content": "Chuong lai chun Hezekia chu thi ngamin a nah a; Chun, Amoz naupa zâwlnei Isai chu a kuomah a hung a, a kuomah, “LALPA chun hieng ang hin a tih, ‘I sûnghai khawsak dân ding rêlpêk rawh; dam suok loin, i thi ngei ding a ni sih a,’ tiin,” a ta.",
      "reference": "ISAI 38:1"
    },
    {
      "content": "Chuongchun, Hezekia chu bang tieng ngha chun ân let a, LALPA kuomah a ṭawngṭai a.",
      "reference": "ISAI 38:2"
    },
    {
      "content": "“Aw LALPA, i hmaa thutak le lungril ṭha famkim puta ka um hlakzie le, i mithmua thil ṭha ka thaw hlakzie kha, ka hni che hi hre zing rawh aw,” a ta. Chun, Hezekia chu a ṭap a ṭap tah a.",
      "reference": "ISAI 38:3"
    },
    {
      "content": "Chuongchun, LALPA thu chu Isai kuoma chun a hung tlung a,",
      "reference": "ISAI 38:4"
    },
    {
      "content": "“Fe la, Hezekia kuomah hril rawh, ‘LALPA, i pu David Pathien chun hieng ang hin a tih. I ṭawng- ṭâina kha ka hriet a, i mitthlihai khawm ka hmuh a, ngai ta, i dam sûng nihai hi kum sâwmpangain suksei ka tih.",
      "reference": "ISAI 38:5"
    },
    {
      "content": "Chun, nang le hi khawpui hi Assuria lala inthawkin sanhim ka ta, hi khawpui hi hum ka tih.",
      "reference": "ISAI 38:6"
    },
    {
      "content": "Chun, LALPAIN a thil hril hi a thaw ngei ding a nih ti, hi hi LALPAA inthawka i ta dinga inchikna chu nîng a tih,",
      "reference": "ISAI 38:7"
    },
    {
      "content": "en ta, sirbia nisa hlim saw, Ahaz dâr chin hrietnaa nisaa sukhnuoia um ta saw, sirbi sâwm chenin sukkîr nâwk ka tih, a tih,’ tiin.” Chuong- chun, nisa chu ân hnuoi ṭana dâr chin hrietnaa chun sirbi sâwm chenin a kîr nâwk tah a.",
      "reference": "ISAI 38:8"
    },
    {
      "content": "Juda lal Hezekia damnaw, a dam nâwk hnunga a lekha ziek chu:",
      "reference": "ISAI 38:9"
    },
    {
      "content": "“Ka dam sûng nihai inding lai tak hin thlân kawtkhârahai chun ka lût ding a na, Ka dam sûng kum la bâk dinghai chu lâkpêkin ka um tah,” ka tih a.",
      "reference": "ISAI 38:10"
    },
    {
      "content": "“LALPA, LALPA ngei chu mi hring rama hin ka hmu ta naw ding a na, Khawvêla umhai laia hin mihriem ka hmu ta naw ding a ni hi.",
      "reference": "ISAI 38:11"
    },
    {
      "content": "Ka umna hi sawnin a um a, berâm vêngtu puon in angin ka kuoma inthawka lâk hmangin a um tah a. Puon khâwngtuin a puon chu a zuol angin ka hringna hi ka zuol a; ama chun puonkawla inthawk chun a mi chep bawng hmawk ding a nih. Nangin ni khat le zân khat thil thuah i mi suktâwp el ding a ni hi,” ka tih a.",
      "reference": "ISAI 38:12"
    },
    {
      "content": "Zîngkâr chenin ka to hrâm hrâm a, Sakeibaknei angin ka ru po po a suktliek vawng a: Nangin ni khat le zân khat thil thuah i mi suktâwp el ding a ni hi.",
      "reference": "ISAI 38:13"
    },
    {
      "content": "Pelêu amanih, vakâwl amanih angin kân hrâm kân hrâm a, Vaṭhu angin kân rûm kân rûm a, chungtieng thlîrnain ka mit ân vai zo tah. Aw LALPA, nêksâwra ka um hi, nang chun a bul mi tumpêk la.",
      "reference": "ISAI 38:14"
    },
    {
      "content": "Ieng am hril ka tih aw? ama chun a mi biek a, ama bawk chun a thaw tah a: Ka hringna ninginîp lei khan ka dam sûng kum po poa chun damtêtein fe dîm dîm tâng ka tih.",
      "reference": "ISAI 38:15"
    },
    {
      "content": "Aw Lalpa, hieng ang thil lei hin mihriemhai hi an hring hlak a, Chuonga chau chun ka thlarau hringna chu a um hlak; Chu chu lei chun mi sukdam nâwkin mi sukhring nâwk rawh.",
      "reference": "ISAI 38:16"
    },
    {
      "content": "Ngai ta, ka lungmuongna dingin a nih, ninginîpna nasatak ka nei kha; Nisienlakhawm, nang chun ka hringna i lunginsiet leiin, sietna khur sûnga inthawk chu i sanhim tah a; Ka suolhai po po kha i hnungtienga chun i pei vawng sih a.",
      "reference": "ISAI 38:17"
    },
    {
      "content": "Thlân hin ân pâk thei si naw cheh a, thina hin a chawimawi thei bawk naw che; Seola zu fehai chun i thutak chu an beisei thei naw a nih.",
      "reference": "ISAI 38:18"
    },
    {
      "content": "Mi hringin, mi hringin, anni ngei chun vawisûna ka thaw ang hin inpâk an ti che; Pa chun a nauhai kuomah i thutak chu inhriettir a tih.",
      "reference": "ISAI 38:19"
    },
    {
      "content": "LALPA chu a mi sandam dingin ân zosa zing a nih, Chuleiin, ka dam sûng po poin, LALPA ina chun, Ka hlahai hi ṭingṭang leh sak ka tih.",
      "reference": "ISAI 38:20"
    },
    {
      "content": "Isai chun, “Theichang ra hlawm khat la sienla, damdawi a bela bel mi dingin a khuoihliah bel raw se; chuongchun, dam a tih,” a lo ti tah a nih.",
      "reference": "ISAI 38:21"
    },
    {
      "content": "Hezekia khawm chun, “LALPA inah hang fe nâwk ka tih ti hrietna ieng inchikna am hung um a ta?” a lo ti tah a nih.",
      "reference": "ISAI 38:22"
    }
  ],
  "version": "HMARCLBSI",
  "reference": "ISAI 38 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}