{
  "verses": [
    {
      "content": "Mi fel chu an bohmang hlak a, tukhawma an lungrilin an ngaituo ngai nawh a, Pathien ngaisak mihai khawm lâk hmangin an um hlak a; mi fel chu thil ṭha lo hung tlung dinga inthawka lâk hmang an ni hlak ti tukhawma an ngaituo bawk nawh a.",
      "reference": "ISAI 57:1"
    },
    {
      "content": "Lungmuongnaa chun an lût hlak a; an khumahai chun an zâl sâwldam hlak, indiktaka fe taphawthai chu.",
      "reference": "ISAI 57:2"
    },
    {
      "content": "Nisienlakhawm, nangni dawi- thiemnu naupasal, uire le nawchi- zawr thlahai, hitaka hin hung hnai ro.",
      "reference": "ISAI 57:3"
    },
    {
      "content": "Tu am nuiza siemna dingin in hmang hlak a? Tu am in hner in phen khum a, in lei in thlâk khum hlak a? Bawsietna nau, khêlinhlipna thlahai ni lo am in nih?",
      "reference": "ISAI 57:4"
    },
    {
      "content": "Nangni thingsaisuo laia, thing buk hnuoi tina insukthafâna, ruom sûnghaia lung kak bula dâm naupang thattuhai.",
      "reference": "ISAI 57:5"
    },
    {
      "content": "Vadung ruom lung innâm lai chun i chanvo a um a; chuong, chuonghai ngei chu; i chanpuol chu a nih, chuonghai ta ding ngei chun thil inhlân dâwn mi i buok a, thilpêk khawm în hlân kha. Chuong thila chun suklungawiin ka um ding am a nih?",
      "reference": "ISAI 57:6"
    },
    {
      "content": "Tlâng insâng inzotak chunga chun i khum chu i sieh a, chutaka bawk chun inthâwina inhlân dingin i fe hlak.",
      "reference": "ISAI 57:7"
    },
    {
      "content": "Kawtkhârhai le kawtkhâr bieng phênahai chun i hriet zingnahai chu în tung a, keia kuomah ni loin, mi dang kuomah în hlîp a, i hang fe sih a; i khum i zau a, an kuomah thu i thlung a; an khum chu i hmûnaa chun i hmangai a, an saruokna chu i en a.",
      "reference": "ISAI 57:8"
    },
    {
      "content": "Chun, hriek leh lal kuomah i feh a, i riminhnikhai chu i thaw nasa zuol a, i palaihai chu hlatakah i tir a, Seol tlung rakin în sukhnuoi kha.",
      "reference": "ISAI 57:9"
    },
    {
      "content": "I fena lampui hlat leiin i sâwl a, nisienlakhawm, “Beiseina hrim hrim a um nawh,” i ti si nawh a; i hrâtna sukharna i hmuh a; chuleiin, i châu ta naw kha.",
      "reference": "ISAI 57:10"
    },
    {
      "content": "Tu am i ṭih a, în lau a, khêl i hril hlak a, kei i mi hriet ta nawh a, i lungrila i ngaituo ta naw hi? Sâwttak ka to zing an nâwm a nih? Ṭi khawm i mi ṭi naw hi.",
      "reference": "ISAI 57:11"
    },
    {
      "content": "I felna thu hi hril ka ta, i thil- thawhai chu i ta dingin ienga ṭha- hnem ni naw nih.",
      "reference": "ISAI 57:12"
    },
    {
      "content": "I khêk pha chun i lâk khâwmhai chun sanhim raw se che; nisien- lakhawm, anni rawi chu thliin lâng a ta, thuokin lên hmang vawng a tih; kei mi ringtu ruok chun ram hi nei a ta, ka tlâng inthieng hi hluong a tih.",
      "reference": "ISAI 57:13"
    },
    {
      "content": "Chun, ama chun, “Sung pâwng ro, sung pâwng ro, lampui buotsai ro, ka mihai lampuia an tlûkna ding chu pei ro,” tîng a tih.",
      "reference": "ISAI 57:14"
    },
    {
      "content": "Mi chunghnung, chawisâng, chatuona um, a hming inthieng chun hieng ang hin a ti sih a; “Kei hmun chunghnung le inthiengah ka um a, mi thuhnuoirawlhai lungril sukhar ding le insîr ngawi ngawihai lungril sukhar dingin mi lungrila insîr ngawi ngawia thuhnuoirawltak kuoma khawm ka um a nih.",
      "reference": "ISAI 57:15"
    },
    {
      "content": "Kumkhuoin ka do âwm si nawh a, lunginsen rawp bawk naw ning ah; chuong naw chun, mi lungril ka hmaah châu a ta, hringna ka siemhai khawm chu châu bawk an tih.",
      "reference": "ISAI 57:16"
    },
    {
      "content": "A duâm khawhlona leiin ka lunginsen a, ka vuok a, ka hmai ka hip a, ka lung a sen a nih; ama hlak chu a lungril um dân pângngaihaiah kâwmâwtakin a um pei a.",
      "reference": "ISAI 57:17"
    },
    {
      "content": "A um dânhai chu ka hmuh a, ama chu sukdam ka tih; ṭhuoi bawk ka ta, ama le a sûnpuituhai kuomah lungmuongnahai pe nâwk ka tih.",
      "reference": "ISAI 57:18"
    },
    {
      "content": "Kei chun hmûrhai ra ka siem hlak a, ‘Inremna, inremna, hlataka um kuoma le hnaitaka um kuoma chun um raw se,’ LALPAIN a tih, ama chu sukdam ka tih.",
      "reference": "ISAI 57:19"
    },
    {
      "content": "Mi rilohai ruok chu tuisuoriet fâwn fâwn hlakhai ang chu an na; an um ṭawk ṭawk thei si nawh a, a tuihai chun hmunhnawk le chirhak a vawr suok hlak,” tiin.",
      "reference": "ISAI 57:20"
    },
    {
      "content": "Ka Pathien chun, “Mi rilohai ta ding chun lungmuongna hrim hrim a um nawh,” a tih.",
      "reference": "ISAI 57:21"
    }
  ],
  "version": "HMARCLBSI",
  "reference": "ISAI 57 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}