{
  "verses": [
    {
      "content": "Paula, Pathien ditzâwnga Isu Krista tirko dinga ko le unaupa Sosthen chun:",
      "reference": "1 KORINTH 1:1"
    },
    {
      "content": "Korintha Pathien kohran umhai, Krista Isua sukthieng, mi inthieng ni dinga kohai kuomah, ram tina ei Lalpa (anni le eini Lalpa) Isu Krista hming lamtuhai po po kuoma leh.",
      "reference": "1 KORINTH 1:2"
    },
    {
      "content": "Pathien ei Pa le Lalpa Isu Krista kuoma inthawkin lunginsietna le inremna in kuomah um raw se.",
      "reference": "1 KORINTH 1:3"
    },
    {
      "content": "Krista Isua Pathien lunginsietna in kuoma pêka um lei khan in chungthuah Pathien kuomah lâwm- thu ka hril rawp hlak a nih.",
      "reference": "1 KORINTH 1:4"
    },
    {
      "content": "Iengkimah, thu hril tinrêng le hrietna tinrêngah amaa chun suk- hausaa in um thua khan;",
      "reference": "1 KORINTH 1:5"
    },
    {
      "content": "chuongchun, Krista thu inhriet- tira um kha nangnia sukdetin a um kha;",
      "reference": "1 KORINTH 1:6"
    },
    {
      "content": "chuongchun, ei Lalpa Isu Krista inlârna nghâkin thilpêk hrim hrimah in hlawtling naw nawh a.",
      "reference": "1 KORINTH 1:7"
    },
    {
      "content": "Ama chun ei Lalpa Isu Krista niah sawisêlboa in um theina dingin a tâwp chenin sukdet bawk a ti cheu.",
      "reference": "1 KORINTH 1:8"
    },
    {
      "content": "Pathien a Naupa ei Lalpa Isu Krista pâwlnaa ko lûttu cheu kha ring a um a nih.",
      "reference": "1 KORINTH 1:9"
    },
    {
      "content": "Chun, unauhai, in rênga thu hmunkhat in hril a, nangni lai inṭhena hrim a um nawna dingin, lungril hmunkhat le ngaituo hmunkhata feltaka in inzawm tlat lemna dingin ei Lalpa Isu Krista hmingin ka ngên cheu.",
      "reference": "1 KORINTH 1:10"
    },
    {
      "content": "Ka unauhai, in chungchâng thu chu, nangni lai insêlnahai a um ti Kloi sûnghai chun an mi hril a nih.",
      "reference": "1 KORINTH 1:11"
    },
    {
      "content": "Hi hi a nih ka ti chu: Mi tinin, “Kei Paula pâwl ka nih,” “Kei Appolo pâwl ka nih,” “Kei chu Kipha pâwl ka nih,” “Kei chu Krista pâwl ka nih,” in ti tâwl hi.",
      "reference": "1 KORINTH 1:12"
    },
    {
      "content": "Krista chu ṭhein a um am a nih? Paula in aia hemdein a um am a nih? Annawleh, Paula hminga baptis- in in um am a nih?",
      "reference": "1 KORINTH 1:13"
    },
    {
      "content": "Krispa le Gaia naw chu nangni lai tûkhawm ka baptis naw leiin Pathien kuomah lâwmthu ka hril hlak a nih,",
      "reference": "1 KORINTH 1:14"
    },
    {
      "content": "chuong naw chun, keima hminga baptis in nih ti hril rawi an tih.",
      "reference": "1 KORINTH 1:15"
    },
    {
      "content": "Stephan sûnghai ruok chu ka baptis bawk a, chuonghai naw chu mi dang ka baptis am ka hriet nawh.",
      "reference": "1 KORINTH 1:16"
    },
    {
      "content": "Krista chun baptis dingin a mi tir si nawh, Chanchin Ṭha chu hril dingin a mi tir lem a nih; thu vara hril loin; chuong naw chun, Krista kraws chu iengkhawm ni loin inchangtir rawi an tih.",
      "reference": "1 KORINTH 1:17"
    },
    {
      "content": "Kraws thu chu bohmang zinghai ta ding chun invêtna a ni sih a, eini sandam zinghai ta ding ruok chun Pathien thilthawtheina a ni lem.",
      "reference": "1 KORINTH 1:18"
    },
    {
      "content": "“Mi var varna chu sukbohmang ka ta, Remhre remhrietna chu peithlâng ka tih,” ti ziek a ni sih a.",
      "reference": "1 KORINTH 1:19"
    },
    {
      "content": "Mi var chu khâwlai am a um a? Dân hre mi khawm chu khâwlai am a um a? Hi khawvêla sêltu chu khâwlai am a um a? Pathienin khawvêl varna hi invêtthlâk a nih ti ân hriettir naw am a nih?",
      "reference": "1 KORINTH 1:20"
    },
    {
      "content": "Pathien varnaa chun khawvêlin varna hmanga Pathien an hmu thei naw hnungin thu hril invêt hmanga a ringtuhai sandam chu Pathienin ṭha a ti hle sih a.",
      "reference": "1 KORINTH 1:21"
    },
    {
      "content": "Judahai chun inchikna an phût hlak, Grik mihai khawma varna an zawng bawk hlak;",
      "reference": "1 KORINTH 1:22"
    },
    {
      "content": "keini ruok chun Krista hemdea um thu chu kan hril lem hlak a ni hi; chu chu Judahai ta dingin tlûkna, Jentailhai ta dingin invêtna a nih.",
      "reference": "1 KORINTH 1:23"
    },
    {
      "content": "Amiruokchu, Judahai khawm ni sienla, Grikhai khawm ni sienla, kohai ta ding chun Krista Pathien thilthawtheina le Pathien varna chu a nih.",
      "reference": "1 KORINTH 1:24"
    },
    {
      "content": "Pathien invêtna chu mihriem varna nêkin a var lem a, Pathien hrâtnawna khawm mihriem hrâtna nêkin a hrât lem sih a.",
      "reference": "1 KORINTH 1:25"
    },
    {
      "content": "Unauhai, a kona cheu hi ngaituo ta u, tisa tienga mi var tamtakhai, mi hrât tamtakhai, mi ṭha tamtakhai ko an ni naw zie hi;",
      "reference": "1 KORINTH 1:26"
    },
    {
      "content": "nisienlakhawm, Pathienin khawvêl thil invêthai chu a thlang lem a, mi varhai chu a sukmuolpho theina dingin;",
      "reference": "1 KORINTH 1:27"
    },
    {
      "content": "chun, khawvêl thil sie le hmusitumhai, thil umnawhai chenin a thlang a, thil umsahai chu ieng- khawm ni loa a siem theina dingin;",
      "reference": "1 KORINTH 1:28"
    },
    {
      "content": "chuongchun, Pathien hmaah mi tûkhawm insuong thei naw ni hai.",
      "reference": "1 KORINTH 1:29"
    },
    {
      "content": "Nangni ruok chu ama zârah, Krista Isua chun in um a nih; ama chu Pathien kuoma inthawka ei ta dinga varnaa siem a nih, felnaa dâm, inthiengnaa dâm, intlannaa dâm leh.",
      "reference": "1 KORINTH 1:30"
    },
    {
      "content": "Chuongchun, an ziek ang khan, “A suong taphawt chun Lalpa chu suong raw seh.”",
      "reference": "1 KORINTH 1:31"
    }
  ],
  "version": "HMARCLBSI",
  "reference": "1 KORINTH 1 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}