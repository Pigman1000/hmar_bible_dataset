{
  "verses": [
    {
      "content": "“Mi an inkhing a, rorêlnaah an feh a, rorêltuhaiin an lo rêlpêk a, mi fel chu thiem an inchangtir a, mi suol chu thiemnaw an inchangtir a ni chun,",
      "reference": "DÂN PAHNINA 25:1"
    },
    {
      "content": "mi suol chu vuok âwm a ni chun rorêltu chun inzâltir a ta, a hmaah ân vuoktir ding a nih, a suol dân izirin vuok zât ding bi chu thliek nîng a tih.",
      "reference": "DÂN PAHNINA 25:2"
    },
    {
      "content": "Vawi sâwmli chena vuok thei nîng a ta, chu nêka tam lem chu ni loin; hi nêka tam lem vuok chun in unau chu muolpho taluo rawi a tih.",
      "reference": "DÂN PAHNINA 25:3"
    },
    {
      "content": "Sebâwngchalin bu a chîl laiin a hmûr in khit ding a ni nawh.",
      "reference": "DÂN PAHNINA 25:4"
    },
    {
      "content": "“Urêng um hai sienla, naupasal nei loin anni laia mi chu thi sienla, a thi nuhmei chun puo tienga mi, mi dang a nei ding a ni nawh; a pasal unau chun ama chu hluong a ta, nuhmeiah nei a ta, pasal unau thaw ding chu a chungah a thaw ding a nih.",
      "reference": "DÂN PAHNINA 25:5"
    },
    {
      "content": "A nau pasal neipêk hmasa tak chun Israelhai lai a hming a bo nawna dingin a unau thi tahnung hming chu a put ding a nih.",
      "reference": "DÂN PAHNINA 25:6"
    },
    {
      "content": "Ama chun a unaupa nuhmei chu nei a nuom naw chun, a unaupa nuhmei chu kul kawtkhârah upahai kuomah hang fêng a ta, ‘Ka pasal unaupa chun Israelhai lai a unau hming chu inumtir pei a nuom naw a, pasal unaupa thaw ding chu ka chungah a thaw nuom nawh,’ a hang ti ding a nih.",
      "reference": "DÂN PAHNINA 25:7"
    },
    {
      "content": "Chuongchun, an khuo upahai chun ama chu ko an ta, bieng an ta, chun ama chun, ‘Ka nei nuom naw a nih,’ tiha a ṭhang tlat chun, a unaupa nuhmei chun upahai hmaa chun hang pan a ta,",
      "reference": "DÂN PAHNINA 25:8"
    },
    {
      "content": "a kekawk hlîppêk a ta, a hmaiah chil sâk a ta, ‘A unaupa sûngkuo indin nuom nawtu chunga chun hieng anga thaw hi ni pei raw se,’ tîng a ta, a dawn ding a nih.",
      "reference": "DÂN PAHNINA 25:9"
    },
    {
      "content": "Chuongchun, ‘Kekawk hlippêk sûngkuo’ tiin Israelhai laia chun a hming inputtir ding nîng a tih.",
      "reference": "DÂN PAHNINA 25:10"
    },
    {
      "content": "“Mi insuol hai sienla, pakhat lem nuhmei chun ân suolpuia inthawka a pasal sansuok dingin a zamawah keipêk sienla,",
      "reference": "DÂN PAHNINA 25:11"
    },
    {
      "content": "a kut chu in tanpêk ding a nih, in lunginsiet hlawl ding a ni nawh.",
      "reference": "DÂN PAHNINA 25:12"
    },
    {
      "content": "“In ipa chun bûkna chi dang dang, a rik le a zâng in nei ding a ni nawh.",
      "reference": "DÂN PAHNINA 25:13"
    },
    {
      "content": "In ina khawm inkhina chi dang dang a lien le a chîn in kawl ding a ni nawh.",
      "reference": "DÂN PAHNINA 25:14"
    },
    {
      "content": "Inkhina indiktak le feltak in nei ding a nih; chuongchun, LALPAIN ram a pêk cheua hin in dam sâwt ding a nih.",
      "reference": "DÂN PAHNINA 25:15"
    },
    {
      "content": "Chuong ang thil thawtu, fel- nawtaka thawtuhai po po chu LALPA in Pathien ngaiin tirdakum an nih.",
      "reference": "DÂN PAHNINA 25:16"
    },
    {
      "content": "“Aigupta rama inthawka in hung suokna lampuia Amalek mihai lo thaw dân cheu kha hre zing ro;",
      "reference": "DÂN PAHNINA 25:17"
    },
    {
      "content": "Pathien khawm ṭi loin in châu lai le in ngui laia lampuia a lo tuok cheu a, nangni laia hnung tienga a hnufuolhai po po a lo thaw dân kha.",
      "reference": "DÂN PAHNINA 25:18"
    },
    {
      "content": "Chuleiin, LALPA in Pathienin hluo dinga ram a pêk pha cheua in vêla in hmêlmahai po po laia in- thawka LALPA in Pathienin râl- muongna a pêk pha cheu chun vânkhuphnuoia Amalek mihai hriet zingna chu in sukbo dêr ding a nih; in theinghil dêr ding a ni nawh.",
      "reference": "DÂN PAHNINA 25:19"
    }
  ],
  "version": "HMARCLBSI",
  "reference": "DÂN PAHNINA 25 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}