{
  "verses": [
    {
      "content": "Chun, Mosien Israelhai po po chu a ko khâwm a, an kuomah, “Aw Israel mihai, in inchûka in pawm dinga dânhai, thuruothai, in na hrieta vawisûna ka hril hi lo ngai ro.",
      "reference": "DÂN PAHNINA 5:1"
    },
    {
      "content": "LALPA ei Pathienin Horeba chun ei kuomah thu a thlung a.",
      "reference": "DÂN PAHNINA 5:2"
    },
    {
      "content": "LALPA chun hi thu hi ei pi le puhai kuoma khan a thlung nawh a, einirawi, tu chena dama la um po pohai kuoma ngei hin a nih, a thlung lem chu.",
      "reference": "DÂN PAHNINA 5:3"
    },
    {
      "content": "LALPA chun tlângah meia in- thawkin inhmatuoin a biek cheu a,",
      "reference": "DÂN PAHNINA 5:4"
    },
    {
      "content": "(chuonglai chun LALPA thu khîkhmu ding cheuin LALPA le in inkârah kei ka ngîr a; mei lei chun in ṭi sih a, tlânga khawm chun in hang fe nawh a.)",
      "reference": "DÂN PAHNINA 5:5"
    },
    {
      "content": "“Kei hi LALPA i Pathien, Aigupta rama inthawka ṭhuoi suoktu che ka nih,.",
      "reference": "DÂN PAHNINA 5:6"
    },
    {
      "content": "“Keima naw chu Pathien dang hrim hrim i nei ding a ni nawh.",
      "reference": "DÂN PAHNINA 5:7"
    },
    {
      "content": "“Milim siem fâwm, chungtieng vâna mi amanih, hnuoitieng leihnuoia mi amanih, hnuoi hnuoitienga tuia mi amanih, a ieng angpui khawm i ta dingin i siem ding a ni nawh.",
      "reference": "DÂN PAHNINA 5:8"
    },
    {
      "content": "Chuong chu chibai i bûk ding a ni nawh a, an rawng i bâwl ding a ni bawk nawh. Kei LALPA i Pathien hi Pathien thîkthusie, pahai khawhlona leia nauhai hrem hlak, a mi theidatuhai chu suon thumna le suon lina chena hrem hlak,",
      "reference": "DÂN PAHNINA 5:9"
    },
    {
      "content": "mi hmangaia ka thupêkhai pawmtu sâng tamtakhai chunga ruok chu lunginsietna inlangtir hlak ka ni hi.",
      "reference": "DÂN PAHNINA 5:10"
    },
    {
      "content": "“LALPA i Pathien hming chu i sâm mei mei ding a ni nawh. LALPA chun thiemlo inchangtir loin ân suo âwm si nawh a.",
      "reference": "DÂN PAHNINA 5:11"
    },
    {
      "content": "“LALPA i Pathienin thu a pêk ang chein châwlni chu inthieng zing dingin inser rawh.",
      "reference": "DÂN PAHNINA 5:12"
    },
    {
      "content": "Ni ruk sûng chun sin thâwng i ta, i sin po po chu i thaw ding a nih.",
      "reference": "DÂN PAHNINA 5:13"
    },
    {
      "content": "A ni sari ni ruok chu LALPA i Pathien ta dinga châwlni a nih; chu ni chun sin hrim hrim i thaw ding a ni nawh, nangma khawma, i naupa khawma, i naunu khawma, i suokpa khawma, i suoknu khawma, i bâwng- chal khawm, i sabengtung khawm, i ran a ieng khawma; i ina ram dang mihai khawmin; nangma ang bawka i suokpahai, i suoknuhai khawm an châwl theina dingin.",
      "reference": "DÂN PAHNINA 5:14"
    },
    {
      "content": "Nang khawm Aigupta rama khan suok i ni tah a, LALPA i Pathienin chutaka inthawk chu kut hrâttak le bân phara a ṭhuoi suok che i nih ti hre zing rawh; chu lei chun a nih, LALPA i Pathienin châwlni inser dinga thu a pêk che chu.",
      "reference": "DÂN PAHNINA 5:15"
    },
    {
      "content": "“LALPA i Pathienin thu a pêk che angin i nu le i pa chawimawi rawh; chuongchun, LALPAIN ram a pêka che hin tluongtlung i ta, i dam sâwt ding a nih.",
      "reference": "DÂN PAHNINA 5:16"
    },
    {
      "content": "“Tuol i that ding a ni nawh.",
      "reference": "DÂN PAHNINA 5:17"
    },
    {
      "content": "“I uire ding a ni nawh.",
      "reference": "DÂN PAHNINA 5:18"
    },
    {
      "content": "“În rûk ding a ni nawh.",
      "reference": "DÂN PAHNINA 5:19"
    },
    {
      "content": "“I vênghai chungah hrietpuina inkhêl i hril ding a ni nawh.",
      "reference": "DÂN PAHNINA 5:20"
    },
    {
      "content": "“I vênghai nuhmei chu în hnar ding a ni nawh a, i vênghai in ama- nih, a lo amanih, a suokpa amanih, a suoknu amanih, a bâwngchal ama- nih, a sabengtung amanih, i vênghai thil a ieng iengkhawm în hnar ding a ni nawh,” tiin.",
      "reference": "DÂN PAHNINA 5:21"
    },
    {
      "content": "“Hieng thuhai hi, tlânga mei dâm, inthim dâm, inthim sâmup dâma inthawkin LALPAIN rawl in- ringtakin in rênga pungkhâwmhai kuomah a hril a, a belsa nâwk chuong ta nawh a. Chuong chu lungphêk pahniah a ziek a, a mi pêk a.",
      "reference": "DÂN PAHNINA 5:22"
    },
    {
      "content": "“Chun, tlâng chu a kâng laia, inthima inthawka râwl chu in hang hriet chun, in mi hung hnai a, in hnam lusahai po po le in upahai le chun;",
      "reference": "DÂN PAHNINA 5:23"
    },
    {
      "content": "‘Ngai ta, LALPA ei Pathien chun kan kuomah a ropuizie le a lienzie ân langtir a, meia inthawka a râwl chu kan hriet a; Pathienin mi a biek khawma thina a ni chuong nawzie chu vawisûn hin kan lo hriet tah a.",
      "reference": "DÂN PAHNINA 5:24"
    },
    {
      "content": "Chuleiin, ieng dingin am thîng kan ta? Hi mei nasatak hin a mi kâng hmang el naw ding am a nih? LALPA ei Pathien râwl chu kan hriet nâwk chun thi el kan tih.",
      "reference": "DÂN PAHNINA 5:25"
    },
    {
      "content": "Meia inthawka Pathien hring râwl kan hriet anga hre vea dam si taksa put hai po po lai tu am a um a?",
      "reference": "DÂN PAHNINA 5:26"
    },
    {
      "content": "Nangin va hnai la, LALPA ei Pathienin a hril ding po po chu nang- in kan kuomah hril i ta; chuongchun, lo ngai kan ta kan zâwm ding annâwm,’ in tih a.",
      "reference": "DÂN PAHNINA 5:27"
    },
    {
      "content": "Chun, in mi biek laia in thu hril chu LALPAIN a lo hriet a, ‘Hieng mipuihai hin i kuoma thu an hril chu ka lo hriet a; an thu hril po po chu an hril dik ngawt el.",
      "reference": "DÂN PAHNINA 5:28"
    },
    {
      "content": "Chuong ang lungril chu put hlak hai sien chu aw, mi ṭîng an ta, ka thupêkhai chu zâwm rawp an ta, anni le an nauhai khawm kumkhaw- tluongin an tluongtlung hle ding bah!",
      "reference": "DÂN PAHNINA 5:29"
    },
    {
      "content": "Fe la, an kuomah, In puon inahai va fe phawt ro, ti rawh.",
      "reference": "DÂN PAHNINA 5:30"
    },
    {
      "content": "Nang ruok chu ka kâwlah ngir la, hluo dinga ram ka pêka an pawm dinga i închûktir ding thupêk po po dâm, thuruothai dâm, rorêlhai dâm chu hril ka ti che,’ a tih a.",
      "reference": "DÂN PAHNINA 5:31"
    },
    {
      "content": "Chuleiin, LALPA in Pathienin thu a pêk cheu anga thaw dingin fîmkhur ro; changtienga manih, vawitienga manih in pêt ding a ni nawh.",
      "reference": "DÂN PAHNINA 5:32"
    },
    {
      "content": "In va hluo ding rama in uma, in ta dinga ṭhatna ding le in chêng sâwt theina dingin LALPA in Pathienin thu a pêk cheu lampui chu in hraw tluonsuok ding a nih.",
      "reference": "DÂN PAHNINA 5:33"
    }
  ],
  "version": "HMARCLBSI",
  "reference": "DÂN PAHNINA 5 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}