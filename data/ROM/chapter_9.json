{
  "verses": [
    {
      "content": "Kristaa chun thu taktak ka hril a nih, khêl ka hril nawh, Thlarau Inthieng zâra chun,a ka sie le ṭha hrietna khawmin a mi hrietpui a,",
      "reference": "ROM 9:1"
    },
    {
      "content": "ka lungrila hin rinumna nasatak le lungngaina bo thei naw ka nei in sawnnaw.",
      "reference": "ROM 9:2"
    },
    {
      "content": "Ka unauhai, tisa tienga ka chipuihai aiin, kei hi Krista kuoma inthawka ṭhe thlâk khawp hiela thusie phurin um lang ka ti lem a nih,",
      "reference": "ROM 9:3"
    },
    {
      "content": "Israel mi an ni sih a; nau nina dâm, ropuina dâm, thuthlung po po dâm, Dân pêkna dâm, Pathien rawngbâwlna dâm, thutiemhai po po an ta a nih;",
      "reference": "ROM 9:4"
    },
    {
      "content": "thlatu bulhai chu an ta a ni bawk a, tisa tieng thuah Krista chu anni laia inthawka hung suok a ni sih a; ama chu thil tinrêng chunga um a na, chatuona inpâk tlâk Pathien a nih. Amen.",
      "reference": "ROM 9:5"
    },
    {
      "content": "Nisienlakhawm, Pathien thu chu iengkhawm ni lo anga um ta a ni nawh a. Israelhai chu Israel mi an ni vawng chuong nawh.",
      "reference": "ROM 9:6"
    },
    {
      "content": "Abraham thlahai an ni leiin an rêngin a nauhai an ni chuong bawk nawh; “Isaka hin i thlahai tîng an tih,” ti a ni lem.",
      "reference": "ROM 9:7"
    },
    {
      "content": "Chu chu, tisa nauhai chu Pathien nauhai an ni nawh a, thutiem nauhai chu Abraham thlaa ngai an nih tina a nih:",
      "reference": "ROM 9:8"
    },
    {
      "content": "Thutiem chu hi hi a nih: “Tu phâ ang hin hung ka ta, Sara chun naupasal nei a tih,” ti hi.",
      "reference": "ROM 9:9"
    },
    {
      "content": "Chu chau chu a ni nawh a, Rebeka khawma mi pakhat ei pa Isaka inthawka phîr a vawn lai khan,",
      "reference": "ROM 9:10"
    },
    {
      "content": "naute chu an la suok hmaa, a sie le aṭha an la hriet hmain thil thaw lei ni loin,",
      "reference": "ROM 9:11"
    },
    {
      "content": "a kotu dit lei ni lemin, thlang tieng thua Pathien thu ruot chu a det theina dingin, a kuoma chun, “A upa lemin a naupang lem rawng bâwl a tih,” Pathienin a ti kha.",
      "reference": "ROM 9:12"
    },
    {
      "content": "“Jakob chu ka hmangai a, Esau chu ka theida,” tia ziek ang khan.",
      "reference": "ROM 9:13"
    },
    {
      "content": "Ieng am hril tâng ei ta? Pathiena chun fel nawna a um am a nih? Teu lo e a!",
      "reference": "ROM 9:14"
    },
    {
      "content": "Ama chun, “Ka lunginsiethai po chu lunginsiet ka ta, zâ ka ngainahai po chunga chun za ngai ka tih,” tiin Mosie kuomah a hril si kha.",
      "reference": "ROM 9:15"
    },
    {
      "content": "Chuleiin, a dittu lei a ni nawh a, a hnawttu lei a ni bawk nawh, a lunginsiettu Pathien lei a ni lem a nih.",
      "reference": "ROM 9:16"
    },
    {
      "content": "Pathien Lekha Thuin Pharao kuomah, “Ahi lei ngawt hin ka tungding che a nih, nangmaa chun, ka thilthawtheina kân entir theina ding le khawvêl po poa ka hming ân thang theina dingin,” a ti sih a.",
      "reference": "ROM 9:17"
    },
    {
      "content": "Chuongchun, Pathienin a nuom po a lunginsiet a, a nuom po a suklulul hlak a nih.",
      "reference": "ROM 9:18"
    },
    {
      "content": "Nang chun ka kuomah “Ieng dinga a la dem rawp am a na? A dit zâwng tûin am a kal a?” i ti ding a ni âwm a.",
      "reference": "ROM 9:19"
    },
    {
      "content": "Nisienlakhawm, aw mihriem, Pathien sêl veitu chu tû ang am i ni lie? Thilsiem chun a siemtu kuomah, “Ieng dinga hieng anga i mi siem am a na?” a ti ding am a nih?",
      "reference": "ROM 9:20"
    },
    {
      "content": "Bepil tlang khata bêl pakhat hlutak, bêl pakhat hlu nawtaka siem dingin bêl hemtu chun bêl chungah thu a nei naw am a nih?",
      "reference": "ROM 9:21"
    },
    {
      "content": "Lunginsenna bêl bohmang tlâkhai chunga chun, Pathienin a lunginsenna le a thilthawtheina inlangtir nuom sien khawm, a daw hrâm hrâm chun ieng am pawi a ta?",
      "reference": "ROM 9:22"
    },
    {
      "content": "Lunginsietna bêl, ropui dinga a lo buotsai lâwkhai chunga chun a lunginsietna hau zie ân entir theina ding a ni phawt chun.",
      "reference": "ROM 9:23"
    },
    {
      "content": "Chu lunginsietna bêlhai chu Judahai lai chau ni loin, Jentailhai laia inthawka kohai khawm ei nih.",
      "reference": "ROM 9:24"
    },
    {
      "content": "Hosea lekhabua, “Ka mihai ni ngai lo chu, ‘Ka mihai’ tîng ka ta, Chun, ka ihmangai ngainawnu chu, ‘Hmangainu’ tîng ka tih.",
      "reference": "ROM 9:25"
    },
    {
      "content": "Chun, hieng hi hung nîng a ta, an kuoma, ‘Ka mihai in ni nawh,’ tia an umna hmun ngeia chun, Pathien hring nauhai inbûkin um an tih,” tia a hril ang ngei khan.",
      "reference": "ROM 9:26"
    },
    {
      "content": "Isai khawma Israelhai thu khêkpuiin, “Israel mihai chu tuisuorieta phaiphin zâtin tam hai sien khawm, a ihrem bâk chau chu sandamin um an tih.",
      "reference": "ROM 9:27"
    },
    {
      "content": "Lalpa chun inrangtakin hnuoi chunga a rorêlna chu a hlen ding a ni sih a,” a ti kha.",
      "reference": "ROM 9:28"
    },
    {
      "content": "Isai bawkin, “Mipuihai Lalpa chun chithlâtu mi lo hlapêk naw sien chu, Sodom angin lo um tâng ei ta, Gomorra anga siemin lo um tâng ei tih,” tia a lo hrillâwk ta ang khan.",
      "reference": "ROM 9:29"
    },
    {
      "content": "Ieng am hril tâng ei ta? Jentail, felna hnawt nawhai chun felna an lo phâk tah a nih — ringna leia felna chu.",
      "reference": "ROM 9:30"
    },
    {
      "content": "Israel, felna dân hnawttuhai ruok chun felna dân chu an phâk zo ta nawh.",
      "reference": "ROM 9:31"
    },
    {
      "content": "Ieng lei am a na? Ringna leh an hnawt nawh a, thilthawa an hnawt lei a nih. Tlûkna lunga chun an tlu ta sih a;",
      "reference": "ROM 9:32"
    },
    {
      "content": "“Ngai ta, Ziona chun Tlûkna lung le, Dangna lungpui ka sie a; Tûkhawm ama ring taphawt chu Muolpho naw ni,” tia ziek ang khan.",
      "reference": "ROM 9:33"
    }
  ],
  "version": "HMARCLBSI",
  "reference": "ROM 9 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}