{
  "verses": [
    {
      "content": "Anleh, Pathienin a mihai chu a pei thlâk am a nih? Teu lo e a! Kei khawm Israel mi, Abraham thla, Benjamin hnam ka ni sih a.",
      "reference": "ROM 11:1"
    },
    {
      "content": "Pathienin mi a ihriet lâwkhai chu a pei thlâk nawh. Pathien Lekha Thu chun Elija, thu a hril hi in hriet naw am a nih? Ama chun Israelhai chungthu Pathien kuomah ân tlun a;",
      "reference": "ROM 11:2"
    },
    {
      "content": "“Lalpa, i zâwlneihai an sukhlum a, I mâichâmhai an cho chim a, Keia khât chauin ka la um a, Kei khawm mi sukhlum an tum a nih,” a ti hi.",
      "reference": "ROM 11:3"
    },
    {
      "content": "Nisienlakhawm, Pathienin ieng- tin am a dawn a? “Baal hmaa la dingṭhaṭhuon ngai naw, mi sâng sari keia tâ dingin ka la hla zing a nih,” tiin a dawn a.",
      "reference": "ROM 11:4"
    },
    {
      "content": "Chuong ang bawkin, tulai khawm hin lunginsietnaa thlang ang peiin pei thlâk mahla chu an la um.",
      "reference": "ROM 11:5"
    },
    {
      "content": "Lunginsietna lei a ni chun thilthaw lei ni ta naw ni; chuong a ni naw chun lunginsietna hi lungin- sietna ni ta naw ni.",
      "reference": "ROM 11:6"
    },
    {
      "content": "Iengtin am ni tâng a ti leh? Israel mihai chun an zawng chu an hmu nawh a; Thlanghai ruok chun an hmuh a, a danghai po po chu an ngawng zo tah a.",
      "reference": "ROM 11:7"
    },
    {
      "content": "“Pathienin vawisûn chen hin inlusukna thlarau a pêk a, hmu thei nawna mithai le, hriet thei nawna nâhai dâm le chun,” tia ziek ang khan.",
      "reference": "ROM 11:8"
    },
    {
      "content": "Chun, David chun, “An dâwkân chu an ta dingin châng le bil le, Tlûkna le, thungna lo ni raw se;",
      "reference": "ROM 11:9"
    },
    {
      "content": "An hmu thei nawna dingin an mithai hung inthim raw se; Nangin an ruongzâng inkûntir rawp rawh,” a tih a.",
      "reference": "ROM 11:10"
    },
    {
      "content": "Anleh, an tlûk chu an tlûk sawngna ding am a nih? Teu lo e a! An tlûk leiin Jentailhai kuoma chun sandamna a hung tlung ta lem a nih; Israel mihai inthîktirna dingin.",
      "reference": "ROM 11:11"
    },
    {
      "content": "Chuongchun, an tlûkna hman khawvêl sukhausakna a na, an kiemna hman Jentailhai sukhausak- na a ni chun, an famkimna chu an hausakna a va ni nasa zuol ding de!",
      "reference": "ROM 11:12"
    },
    {
      "content": "Chuongchun, nangni Jentailhai kuomah ka hril a nih. Kei Jentailhai tirko ka ni leiin, ka rawngbâwlna sin hi ka chawimawi a nih;",
      "reference": "ROM 11:13"
    },
    {
      "content": "ka chipuihai kân thîktir hrâm theina ding le, anni laia mi ṭhenkhat ka sandam theina dingin.",
      "reference": "ROM 11:14"
    },
    {
      "content": "Anni pei thlâkna hman khawvêl ta dinga inrem nâwkna a ni chun, anni lâwm nâwkna ding chu, thinaa inthawka hring nâwkna naw chu ieng am ning a ta?",
      "reference": "ROM 11:15"
    },
    {
      "content": "Chun, bei tlang ât thlâk hmasa- tak chu inhlân thieng a ni chun a pumin chuong ang bawk chu a nih. A zung ân thieng chun a kâuhai khawm chuong ang bawk chu a nih.",
      "reference": "ROM 11:16"
    },
    {
      "content": "Chun, a kâu a ṭhen chu suk- tlieka umin, nang oliv puopa ni si, anni laia zawma umin, oliv thing hringna ṭha în ṭawmpui ve a ni chun,",
      "reference": "ROM 11:17"
    },
    {
      "content": "a kâu danghai lai chun insuong naw rawh. Insuong la khawm, nang a zung châwmtu i ni nawh a, a zung chu nang a châwmtu che a ni lem a nih.",
      "reference": "ROM 11:18"
    },
    {
      "content": "Chun, nangin, “Zawma ka um theina dingin a kâuhai chu suktliekin a um annâwm?” tîng i tih.",
      "reference": "ROM 11:19"
    },
    {
      "content": "Anih, an ring nawna leiin suk- tliekin an um a, nang i ringna leiin i ngîr a nih.",
      "reference": "ROM 11:20"
    },
    {
      "content": "Chapo naw la, ṭi lem rawh. Pathienin a kâu takhai hman a hla si naw chun nang khawm hla bîk naw ni che.",
      "reference": "ROM 11:21"
    },
    {
      "content": "Chuongchun, Pathien ṭhatzie le a ṭiumzie chu ngaituo rawh; a tluhai ta ding chun ṭi a um a nih; nanga ta ding ruok chun a ṭha a nih, a ṭhatnaa i um zing chun; chuong a ni naw chun, nang khawm sât thlâkin um vêng i tih.",
      "reference": "ROM 11:22"
    },
    {
      "content": "Chun, anni khawm chu awi loa an um zing naw chun zawmin um an tih; Pathienin anni a zawm nâwk thei sih a.",
      "reference": "ROM 11:23"
    },
    {
      "content": "Nang oliv puopa hrima in- thawka sât thlâk hman, pieng dân naw anga oliv thing ṭhaa zawma i um chun, chuong a kâu tak takhai chu an bulpui, oliv thing pângngaia chun zawm an va ni nasa âwm de!",
      "reference": "ROM 11:24"
    },
    {
      "content": "Unauhai, hi thurûk hi in hriet naw ka nuom nghâl si nawh a, chuong naw chun intivar in tih; Jentail famkimna a hung tlung hma chun Israel mi ṭhenkhat chungah ngawngna a hung tlung hri phawt a nih, ti hi.",
      "reference": "ROM 11:25"
    },
    {
      "content": "Chuongchun, Israel mi po po sandamin um an tih; “Ziona inthawkin Sandamtu chu hung suok a ta, Jakob kuoma Pathien ngaisak nawna sukbo a tih.",
      "reference": "ROM 11:26"
    },
    {
      "content": "Chu chu an kuoma ka thu thlung ding chu a nih, An suolhai ka lâk hmang pha chun,” tia ziek ang khan.",
      "reference": "ROM 11:27"
    },
    {
      "content": "Chanchin Ṭha tieng ngaituo chun nangni leiin hmêlma an nih; Thlang thu tienga ngaituo ruok chun, thlatuhai lei khan dittakhai an nih.",
      "reference": "ROM 11:28"
    },
    {
      "content": "Pathienin a thilthlâwnpêkhaia le a konaa chun a lungril a lêt ngai si nawh a.",
      "reference": "ROM 11:29"
    },
    {
      "content": "Inhma khan Pathien thu in awi nawh a, nisienlakhawm, tuhin chu an awi naw leiin lunginsietna in chang sih a;",
      "reference": "ROM 11:30"
    },
    {
      "content": "Chuong ang bawkin tuhin chu Pathienin a lunginsiet cheu lei hin, lunginsietna chu an hmu ve theina dingin anni khawm chun an awi ve ta naw a ni hi.",
      "reference": "ROM 11:31"
    },
    {
      "content": "Pathienin a lunginsiet vawng theina dingin mi po po awi lonaah a khum ta vawng sih a.",
      "reference": "ROM 11:32"
    },
    {
      "content": "Pathien hausakzie, a varna le hrietna hauzie chu a vân thûk de! A rorêlnahai chu hriet thei ruol le, a lampuihai chu sui thei ruol a va ni naw de!",
      "reference": "ROM 11:33"
    },
    {
      "content": "Lalpa lungril chu tuin am a hriet a? A remruotpêktua khawm tu am a ṭhang tah a?",
      "reference": "ROM 11:34"
    },
    {
      "content": "A thung nâwk dingin tuin am a kuomah thil pe hmasa?",
      "reference": "ROM 11:35"
    },
    {
      "content": "Amaa inthawk le ama zâr le, ama ta dinga thil po po a hung um a ni sih a; ama kuoma chun chatuonin ropuina chu um raw se. Amen.",
      "reference": "ROM 11:36"
    }
  ],
  "version": "HMARCLBSI",
  "reference": "ROM 11 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}