{
  "verses": [
    {
      "content": "Chuongchun, mipuihai chu a hmuin tlângah a lâwn a; chun, a ṭhung a, a inchûktirhai a kuomah an hung a;",
      "reference": "MATTHAI 5:1"
    },
    {
      "content": "chuongchun, thu a hril a, anni ân chuktir a:",
      "reference": "MATTHAI 5:2"
    },
    {
      "content": "“Thlaraua pasiea inhriehai chu an hamṭha; vân ram an ta a ni sih a.",
      "reference": "MATTHAI 5:3"
    },
    {
      "content": "“Thlainvaihai chu an hamṭha; thlamuongin an la um ding a ni sih a.",
      "reference": "MATTHAI 5:4"
    },
    {
      "content": "“Zainêmhai chu an hamṭha; hnuoi ro hi an la hluo ding a ni sih a.",
      "reference": "MATTHAI 5:5"
    },
    {
      "content": "“Felnaa phîngṭâma dangchârhai chu an hamṭha; an la tlai ding a ni sih a.",
      "reference": "MATTHAI 5:6"
    },
    {
      "content": "“Mi chunga zângaitheitakhai chu an hamṭha; zângaina an la hlaw ding a ni sih a.",
      "reference": "MATTHAI 5:7"
    },
    {
      "content": "“Lungrila inthienghai chu an hamṭha; Pathien an la hmu ding a ni sih a.",
      "reference": "MATTHAI 5:8"
    },
    {
      "content": "“Inremna siemtuhai chu an hamṭha; Pathien nauhai inbûkin an la um ding a ni sih a.",
      "reference": "MATTHAI 5:9"
    },
    {
      "content": "“Felna leia suknawmnatna tuor hnunghai chu an hamṭha; vân ram an ta a ni sih a.",
      "reference": "MATTHAI 5:10"
    },
    {
      "content": "“Miin keima leia an hal cheu a, an suknawmna cheu a; khêla suol tinrêngin an hêk pha cheu, in la hamṭha ding a nih.",
      "reference": "MATTHAI 5:11"
    },
    {
      "content": "“Lâwm unla, nasatakin hlim ro; vânah in lâwmman a um râwn sih a; chuong ang bawkin in hmaa zâwlnei umhai khawm an suknawmna hlak kha.",
      "reference": "MATTHAI 5:12"
    },
    {
      "content": "“Hnuoi machi in nih; nisien- lakhawm, machi hi a da ta chun iengin am sukal nâwk an ta? Peihâwna, mihriemhai sir mei mei ding chau naw chun, ienga ding khawmin a ṭha ta nawh.",
      "reference": "MATTHAI 5:13"
    },
    {
      "content": "“Khawvêl var in nih. Tlâng sîpa khaw um chu thuphmang thei a ni nawh.",
      "reference": "MATTHAI 5:14"
    },
    {
      "content": "Mîn khâwnvar sitin leikhâwr hnuoiah an sie ngai nawh; a sienaah an sie lem hlak; chuongchun, in sûnga mi po po a ên hlak.",
      "reference": "MATTHAI 5:15"
    },
    {
      "content": "Chuong ang bawkin in var chu mi mithmuah var raw se; chuong- chun, in thilthaw ṭhathai hmûng an ta, in Pa vâna mi chawimawi thei an tih.",
      "reference": "MATTHAI 5:16"
    },
    {
      "content": "“Dân thu amanih, zâwlneihai thu amanih sukbo dinga hung ka ni ring naw ro, sukbo dinga hung ka ni nawh a, sukkim dinga hung ka ni lem.",
      "reference": "MATTHAI 5:17"
    },
    {
      "content": "Titakzetin ka hril cheu hi, hnuoi le vân hi a bo hmakhat chun Dân thua sunhâng chite amanih, thai- hâng chite amanih, pakhat khawm, bo naw tawp a tih, a rênga a tlung kim hmakhat chun.",
      "reference": "MATTHAI 5:18"
    },
    {
      "content": "Chuongchun, tukhawm hieng thupêk laia pakhat, a chîntak khawm bawsea, chuonga thaw ve dinga mihai inchûktir taphawt chu, vân rama chun mi chîn tak tîng an tih; ami- ruokchu, tukhawm zâwma inchûktir taphawt chu, vân rama chun mi lien tîng an tih.",
      "reference": "MATTHAI 5:19"
    },
    {
      "content": "In felnain Dân inchûktirtuhai le Pharisaihai felna a khûm naw chun vân ramah lût naw tawp in tih ti ka hril cheu a ni hi.",
      "reference": "MATTHAI 5:20"
    },
    {
      "content": "“Tienlaia mihai kuoma chun, ‘tuol i that ding a ni nawh,’ ti le, ‘tukhawm tuolthat chu rorêlna hmabâk zingin um a tih’ an tih ti in hriet tah;",
      "reference": "MATTHAI 5:21"
    },
    {
      "content": "kei ruok chun, tukhawm a unau chunga lunginsen taphawt chu rorêlna hmabâk zingin um a tih; chun tukhawm a unau kuoma, ‘Hmang- nabopa’ ti taphawt chu rorêlna hma- bâk zingin um a tih; chun tukhawm, ‘Invêtpa’ ti taphawt chu Hremhmun meia pei hmabâk zingin um a tih ti ka hril cheu hi.",
      "reference": "MATTHAI 5:22"
    },
    {
      "content": "Chuongchun, mâichâm bula i thilpêk în hlân lai taka, i unauin i chungah lungninawna a nei ti i hriet dawk nâwk chun,",
      "reference": "MATTHAI 5:23"
    },
    {
      "content": "chutaka mâichâm hmaa chun i thilpêk chu mâksan la, fe la, i unau rem zet la, chu hnunga chun i thilpêk chu inhlân rawh.",
      "reference": "MATTHAI 5:24"
    },
    {
      "content": "I khingpui chu lampuia in intlawn laiin rem vat rawh; chuong naw chun, i khingpui chun rorêltu inmantir a ti cheh a, rorêltu chun mi man hotu kuomah pêng a ti cheh a, intângna inah khum hlau rawi an ti che.",
      "reference": "MATTHAI 5:25"
    },
    {
      "content": "Titakzetin ka hril che hi, pawisa khat chena i pêk kim nek hma chun, chutaka inthawk chun suok naw tawp i tih.",
      "reference": "MATTHAI 5:26"
    },
    {
      "content": "“ ‘I uire ding a ni nawh,’ an tih ti in hriet tah.",
      "reference": "MATTHAI 5:27"
    },
    {
      "content": "Kei ruok chun, tukhawm nu- hmei dit ena en taphawt chun, a lungrilah a uire zing a nih ti ka hril cheu hi.",
      "reference": "MATTHAI 5:28"
    },
    {
      "content": "Chun, i mit changtiengin a sukthlûk che chun khel dawk la, pei dai rawh; i taksa a puma Hrem- hmuna peia a um nêkin, i taksa pêng pakhat bo chu i ta dingin a ṭha lem a nih.",
      "reference": "MATTHAI 5:29"
    },
    {
      "content": "I kut changtiengin a sukthlûk che chun, tan la, pei dai rawh; i taksa a puma Hremhmuna peia a um nêk chun, i taksa pêng pakhat a bo chu i ta dingin a ṭha lem a nih.",
      "reference": "MATTHAI 5:30"
    },
    {
      "content": "“Chun, ‘Tukhawm nuhmei ma chun inmâkna lekha a kuomah pe raw se,’ an ti bawk a.",
      "reference": "MATTHAI 5:31"
    },
    {
      "content": "Kei ruok chun, tukhawm tlangvâl dit lei ni loa mâni nuhmei ma taphawt chun, ama chu ân uirettir a nih; tukhawm mâk hnung chu nei taphawt chu a uire a nih ti ka hril cheu hi.",
      "reference": "MATTHAI 5:32"
    },
    {
      "content": "“Tienlaia mihai kuoma chun, ‘Khêlin inkhâm naw la, Lalpa kuomah în khâmna chu hlen lem rawh,’ an tih ti in hriet ta bawk a.",
      "reference": "MATTHAI 5:33"
    },
    {
      "content": "Kei ruok chun ka ti cheu hi, vânni hrim hrim khâm naw ro, vân sâlin amanih inkhâm naw ro, achu Pathien Lalṭhungpha a ni sih a; hnuoi sâl khawmin inkhâm naw ro, achu a ke innghatna a ni sih a;",
      "reference": "MATTHAI 5:34"
    },
    {
      "content": "Jerusalem sâlin inkhâm bawk naw ro, achu lal ropuitak khawpui a ni sih a.",
      "reference": "MATTHAI 5:35"
    },
    {
      "content": "I lu sâlin în khâm ding a ni bawk nawh a, samzai pakhat khawm i sukvârin, i sukdum thei si nawh a.",
      "reference": "MATTHAI 5:36"
    },
    {
      "content": "‘A nih,’ in ti chu ‘a nih,’ ni sienla, ‘A ni nawh’ in ti chu ‘a ni nawh’ ni el raw se, chuonghai bâk chu suola inthawka suok a nih.",
      "reference": "MATTHAI 5:37"
    },
    {
      "content": "“ ‘Mit sikah mit, ha sikin ha,’ an tih ti in hriet tah.",
      "reference": "MATTHAI 5:38"
    },
    {
      "content": "Kei ruok chun ka hril cheu hi, mi suol khing naw ro. I bieng changtienga ben taphawt che chu a khing tieng khawm dawpêk lem rawh.",
      "reference": "MATTHAI 5:39"
    },
    {
      "content": "Tukhawmin i kuomah thupawi siemin, i zakuo lâk a tum chun, i puon khawm inlâktir nghâl rawh.",
      "reference": "MATTHAI 5:40"
    },
    {
      "content": "Mêl khat fe dinga phût luitu taphawt che kuoma chun mêl hni fe rawh.",
      "reference": "MATTHAI 5:41"
    },
    {
      "content": "A hnitu che kuoma chun pe la, i kuoma pûk nuomtu chu nghatsan naw.",
      "reference": "MATTHAI 5:42"
    },
    {
      "content": "“ ‘I vênghai hmangai la, i hmêl- ma theida rawh,’ an tih ti in hriet tah.",
      "reference": "MATTHAI 5:43"
    },
    {
      "content": "Kei ruok chun ka hril cheu hi, in hmêlmahai chu hmangai unla; a suk- nawmnatuhai cheu chu ṭawngṭai- pêk ro;",
      "reference": "MATTHAI 5:44"
    },
    {
      "content": "in Pa vâna mi nauhai in ni theina dingin; ama chun mi suolhai le mi ṭhahai chunga chun a nisa ân suoktir a, mi fel le mi fel nawhai chunga khawm ruo ân sûrtir hlak a nih.",
      "reference": "MATTHAI 5:45"
    },
    {
      "content": "A hmangaituhai cheu chau in lunginsiet hin lâwmman ieng am hmûng in ta? Siedâwltuhai khawmin chuong angin an thaw ve a ni naw am a nih?",
      "reference": "MATTHAI 5:46"
    },
    {
      "content": "chun, in unauhai chau chibai in bûk hin a ieng am in thaw tam bik a? Jentailhai khawmin chuong angin an thaw ve a ni naw am a nih?",
      "reference": "MATTHAI 5:47"
    },
    {
      "content": "Chuongchun, in Pa vâna mi a ṭhafamkim angin in ṭhafamkim ding a nih.",
      "reference": "MATTHAI 5:48"
    }
  ],
  "version": "HMARCLBSI",
  "reference": "MATTHAI 5 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}