{
  "verses": [
    {
      "content": "Chun, Isûn anni a biek a, an kuomah tekhithuin a hril nâwk a,",
      "reference": "MATTHAI 22:1"
    },
    {
      "content": "“Vân ram chu lal tu amanih, a naupa ta dinga inneina ruoiṭhena siem le chun tekhi a nih.",
      "reference": "MATTHAI 22:2"
    },
    {
      "content": "Chun, inneina ruoiṭhe fa dinga a fielhai chu ko dingin a suokhai a tir a; nisienlakhawm, an hung nuom nawh a.",
      "reference": "MATTHAI 22:3"
    },
    {
      "content": "Chun, ama chun, ‘Ka ifielhai kuoma khan, ngai ta u, ka ruoi chu kân zo tah; ka bâwngchalhai le ka ran châwm thauhai ka that a, iengkim inzo a ni tah, inneina ruoi fa dingin hung ta ro ti ro,’ tiin suok dang a tir nâwk a.",
      "reference": "MATTHAI 22:4"
    },
    {
      "content": "Nisienlakhawm, an lo ngaisak nawh a, an fe hmang el ta a, pakhat chu loah a feh a, pakhat chu sum- dâwngnaah,",
      "reference": "MATTHAI 22:5"
    },
    {
      "content": "mi danghai chun a suokhai chu an man a, inzakumtakin an siem a, an sukhlum el tah a.",
      "reference": "MATTHAI 22:6"
    },
    {
      "content": "Chuongchun, lal chu a lunginsen tah a; a sipaihai a tir a, chuong tuolthathai chu a sukbo a, an khuo khawm a rawpêk tah a.",
      "reference": "MATTHAI 22:7"
    },
    {
      "content": "“Chun, a suokhai kuoma chun, ‘Inneina ruoi inzo a ni tah; fielhai ruok kha chu fa tlâk an ni nawh.",
      "reference": "MATTHAI 22:8"
    },
    {
      "content": "Chuongchun, lampêt ṭhuom- haiah fe unla, mi in hmu taphawt inneina ruoi fa dingin fiel ro,’ a ta.",
      "reference": "MATTHAI 22:9"
    },
    {
      "content": "Chuongchun, chu suokhai chu an suok a, lampuihaia chun an va feh a, an hmu taphawt, mi suol le mi ṭhahai khawm an ṭhuoi khâwm ta vawng a; chuongchun, inneina ruoi pindan chu mi fiel haiin an lo sip tah a.",
      "reference": "MATTHAI 22:10"
    },
    {
      "content": "“Nisienlakhawm, lal chu mi fielhai en dinga a hung lût chun, inneina puon sil lo mi pakhat chutaka chun a hmuh a.",
      "reference": "MATTHAI 22:11"
    },
    {
      "content": "Chuongchun, a kuomah, ‘Ruola, iengtizie am a na, inneina puon boin hitaka hin i hung lût el a?’ a ta. Chun, ama chu a to zing a.",
      "reference": "MATTHAI 22:12"
    },
    {
      "content": "Chun, lal chun a suokhai kuomah, ‘A kut le a ke khuop unla, tuol tieng inthimah pei dawk ro, chutaka chun ṭap le harâwt chu um a tih,’” a ta.",
      "reference": "MATTHAI 22:13"
    },
    {
      "content": "“Fielhai chu tamtak an na, thlang hai ruok chu tlâwmte an nih” a ta.",
      "reference": "MATTHAI 22:14"
    },
    {
      "content": "Chu lai chun, Pharisaihai chun a thu hrila an man theina zie ding an vân râwn a,",
      "reference": "MATTHAI 22:15"
    },
    {
      "content": "Chun, an inchûktirhai, Herod pâwla mihai leh an tir a; chuonghai chun, “Inchûktirtu, mi indiktak i na, titakzetin Pathien thu kawng în chûktir hlak a, pawisak bîk tukhawm i nei nawh ti kan hriet a; tukhawm thlierbîk i nei si nawh a.",
      "reference": "MATTHAI 22:16"
    },
    {
      "content": "Chuongchun, ieng angin am i ngai a? mi hril raw khai! Kaisar kuomah sie chawi hi a thieng am, a thieng naw?” an ta.",
      "reference": "MATTHAI 22:17"
    },
    {
      "content": "Nisienlakhawm, Isûn an suolzie chu a lo hriet a, “Vervêkhai, ieng dinga in mi fie?",
      "reference": "MATTHAI 22:18"
    },
    {
      "content": "Sie tangka chu mîn entir ro,” a ta. Chun, a kuomah duli an hung lâk a.",
      "reference": "MATTHAI 22:19"
    },
    {
      "content": "Ama chun an kuomah, “Hi hi tu lim le tu hming am a na?” a ta. Anni chun a kuomah, “Kaisar,” an ta.",
      "reference": "MATTHAI 22:20"
    },
    {
      "content": "Chun, ama chun an kuomah, “A ni sa chun, Kaisar thilhai chu Kaisar kuomah pe unla, Pathien thilhai chu Pathien kuomah pe ta unla,” a ta.",
      "reference": "MATTHAI 22:21"
    },
    {
      "content": "Chuong thu chu an hrietin mak an ti hle a, ama an mâksan a, an fe ta dai a.",
      "reference": "MATTHAI 22:22"
    },
    {
      "content": "Chu ni ma chun, Saddukaihai, thonâwkna a um nawh tituhai chu a kuomah an hung a,",
      "reference": "MATTHAI 22:23"
    },
    {
      "content": "a kuomah, “Inchûktirtu, Mosie- in, ‘Mi nau nei loa a thi chun, a unaupain a nuhmei chu neiin, a unaupa ta dingin chi a thlapêk ding a nih,’ a ta.",
      "reference": "MATTHAI 22:24"
    },
    {
      "content": "Âwle, keini lai sal sari an um a; a upa takin nuhmei a nei a, a thi a; chun, suon a nei naw leiin a nuhmei chu a unaupa ihluo dingin a mâksan a;",
      "reference": "MATTHAI 22:25"
    },
    {
      "content": "chuongang bawkin a pahnina leh, a pathumna leh, a pasarina chenin an hluo seng a.",
      "reference": "MATTHAI 22:26"
    },
    {
      "content": "Chun, an rênga an thi hnung chun nuhmei khawm chu a thi tah a.",
      "reference": "MATTHAI 22:27"
    },
    {
      "content": "Chuongchun, thonâwk pha chun pasarihai lai chun atu nuhmei tak am nîng a ta? an rêngin an nei sih a,” tiin an indawn a.",
      "reference": "MATTHAI 22:28"
    },
    {
      "content": "Isûn a dawn a, an kuomah, “Pathien Lekha thu le, Pathien thil- thawtheina in hriet naw leiin in ngai suol hlak a nih.",
      "reference": "MATTHAI 22:29"
    },
    {
      "content": "Thonâwknaah nuhmei pasal innei ta naw ni hai a, vâna vântir- kohai ang an ni ta lem ding a nih in sawnnaw.",
      "reference": "MATTHAI 22:30"
    },
    {
      "content": "Chun, mithi thonâwkna thua Pathienin in kâwla hienga a hril kha in tiem naw am a nih?",
      "reference": "MATTHAI 22:31"
    },
    {
      "content": "‘Kei Abraham Pathien, Isak Pathien, Jakob Pathien ka nih,’ tiin Pathien chu mithi Pathien a ni nawh a, mi hring Pathien a ni lem,” a ta.",
      "reference": "MATTHAI 22:32"
    },
    {
      "content": "Chun, mipuihai chun chu chu an hrietin, a thu inchûktir chu mak an ti hle a.",
      "reference": "MATTHAI 22:33"
    },
    {
      "content": "Pharisaihai ruok chun, Isûn Saddukaihai a sêldawng ti an hrietin an inkhâwm tah a.",
      "reference": "MATTHAI 22:34"
    },
    {
      "content": "Chun, anni laia mi pakhat dânhretu hin ama fiena dingin,",
      "reference": "MATTHAI 22:35"
    },
    {
      "content": "“Inchûktirtu, Dân thua chun ieng thupêk am a ropuitak a?” tiin ân dawn a.",
      "reference": "MATTHAI 22:36"
    },
    {
      "content": "Chun, ama chun a kuomah, “ ‘Lalpa I Pathien chu I lungvar po poin, i thlarau po poin, i lungril po poin i hmangai ding a nih,’ ti hi.",
      "reference": "MATTHAI 22:37"
    },
    {
      "content": "Chu chu thupêk ropui le pawimaw tak a nih.",
      "reference": "MATTHAI 22:38"
    },
    {
      "content": "Chun, a dawttu, a în angpui chu hi hi a nih, ‘Nangma în hmangai angin i vênghai khawm i hmangai ding a nih,’ ti hi.",
      "reference": "MATTHAI 22:39"
    },
    {
      "content": "Hieng thupêk pahnia hin Dân thu le zâwlneihai thu po po ân khaikhâwm vawng a nih,” a ta.",
      "reference": "MATTHAI 22:40"
    },
    {
      "content": "Chun, Pharisaihai chu an inkhâwm lai chun, Isûn anni chu thu ân dawn a,",
      "reference": "MATTHAI 22:41"
    },
    {
      "content": "“Krista chu ieng angin am in ngai a, tu naupa am a na?” a ta. Anni chun a kuomah, “David naupa,” an ta.",
      "reference": "MATTHAI 22:42"
    },
    {
      "content": "Ama chun an kuomah, “Ieng- tiziein am David chun Thlarauin ‘Lalpa’ tiin,",
      "reference": "MATTHAI 22:43"
    },
    {
      "content": "‘Lalpa chun ka Lalpa kuomah, Ka chang tieng ṭhung rawh; I hmêlmahai i kepha hnuoia ka sie hmakhat chu,’ a tih a? a ta.",
      "reference": "MATTHAI 22:44"
    },
    {
      "content": "“David chun ama chu, ‘Lalpa,’ a ti si chun iengtin am a naupa ni thei a ta?” a ta.",
      "reference": "MATTHAI 22:45"
    },
    {
      "content": "Chun, tukhawmin bau khat khawma an dawn thei ta nawh a; chu ni chena inthawk chu tukhawmin thu dang hrim hrim khawma an indawn ngam ta nawh.",
      "reference": "MATTHAI 22:46"
    }
  ],
  "version": "HMARCLBSI",
  "reference": "MATTHAI 22 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}