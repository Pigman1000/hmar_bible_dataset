{
  "verses": [
    {
      "content": "Chun, Isûn chuong thu chu a hril zo phingleh Galili rama inthawk a suok a, Jordan vadung râla Judai rama chun a va feh a;",
      "reference": "MATTHAI 19:1"
    },
    {
      "content": "chun, mipui nasatakin an zui a; chutaka chun anni chu a sukdam tah a.",
      "reference": "MATTHAI 19:2"
    },
    {
      "content": "Chun, Pharisaihai a kuomah an hung a, ama fie dingin, “Ieng lei khawmin mîn a nuhmei a mâk a thieng am?” an ta.",
      "reference": "MATTHAI 19:3"
    },
    {
      "content": "Chun, ama chun, “Hi thu hi in tiem ngai naw am a nih? A tîra inthawka anni siemtu khan nuhmei le pasalin a siem le,",
      "reference": "MATTHAI 19:4"
    },
    {
      "content": "‘Hi lei hin pasalin a nu le pa mâksan a ta, a nuhmei chel a tih; chuongchun, an pahni chun tisa pumkhat ni tâng an tih,’ ti hi.",
      "reference": "MATTHAI 19:5"
    },
    {
      "content": "Chuongchun, pahni an ni ta nawh a, tisa pumkhat an ni ta lem a nih. Chuleiin, Pathienin a izawm ta chu mihriemin ṭhe naw raw se,” a ta, a dawn a.",
      "reference": "MATTHAI 19:6"
    },
    {
      "content": "Anni chun a kuomah “An leh iengdinga Mosien inmâkna lekha pêka mâk ding thu a pêk si am a na?” an ta.",
      "reference": "MATTHAI 19:7"
    },
    {
      "content": "Ama chun an kuomah, “Mosiein in lungril ngar leiin annâwm in nuhmeihai mâk a phal; nisienla- khawm, a tîra inthawkin chuong ang a ni si nawh.",
      "reference": "MATTHAI 19:8"
    },
    {
      "content": "Kei chun ka ti cheu hi, tukhawm tlangvâl dit lei ni loa, nuhmei maa, mi dang nei taphawt chu a uire a nih; mâk hnung chu nei taphawt khawm a uire a nih,” a ta.",
      "reference": "MATTHAI 19:9"
    },
    {
      "content": "Inchûktirhai chun a kuomah, “Nuhmei kawngah pasal thu chuong ang a ni si chun, innei a ṭha nawh ie,” an ta.",
      "reference": "MATTHAI 19:10"
    },
    {
      "content": "Ama ruok chun an kuomah, “Chu thu chu mi nazawngin an pawm thei nawh, a ipêkhai chau naw chun.",
      "reference": "MATTHAI 19:11"
    },
    {
      "content": "Mi tillâk an nu phîng sûnga inthawka chuong anga insieng hrim an um a; mi tillâk mihriem kuta lâk khawm an um bawk a; mi tillâk vân ram leia tillâka insiem fâwm khawm an um bawk a. Tukhawm a pawm thei taphawt chun pawm raw se,” a ta.",
      "reference": "MATTHAI 19:12"
    },
    {
      "content": "Chun, an chunga a kut innghat a a iṭawngṭaipêk dingin a kuomah naupangtêhai an hung ṭhuoi a; chun, inchûktirhai chun an lo hal a.",
      "reference": "MATTHAI 19:13"
    },
    {
      "content": "Isu ruok chun, “Naupangtêhai ka kuomah inhungtir unla, khap naw ro; vân ram chu hieng ang mi ta a ni sih a,” a ta.",
      "reference": "MATTHAI 19:14"
    },
    {
      "content": "Chun, an chungah a kut ân nghat a, chutaka inthawk chu a fe tah a.",
      "reference": "MATTHAI 19:15"
    },
    {
      "content": "Chun, mi pakhat a hung a, a kuomah, “Inchûktirtu, kumkhuoa hringna ka nei theina dingin thil ṭha ieng am thâwng ka tih a?” a ta.",
      "reference": "MATTHAI 19:16"
    },
    {
      "content": "Chun, ama chun a kuomah, “Thil ṭha thu iengdinga i mîn dawn? Ṭha chu pakhat chau a um, ieng- khawm ni sienla, hringnaa lût i nuom chun thupêkhai chu zâwm rawh,” a ta.",
      "reference": "MATTHAI 19:17"
    },
    {
      "content": "Ama chun a kuomah, “A ieng tak am ie?” a ta. Isûn, “ ‘Tuol i that ding a ni nawh, i uire ding a ni nawh; în rûk ding a ni nawh, hrietpuina inkhêl i pêk ding a ni nawh,",
      "reference": "MATTHAI 19:18"
    },
    {
      "content": "I nu le pa chawimawi rawh,’ tihai le, ‘Nangma în hmangai angin i vênghai i hmangai ding a nih,’ ti hi,” a ta.",
      "reference": "MATTHAI 19:19"
    },
    {
      "content": "Tlangvâl chun a kuomah, “Chuong thu po po chu ka zâwm hlak, ieng am ka la bâk a?” a ta.",
      "reference": "MATTHAI 19:20"
    },
    {
      "content": "Isûn a kuomah, “Ṭha famkima um i nuom chun, fe la, i nei chu zawr la, pasiehai kuomah pe rawh; chuongchun, vânah ro nei i tih; chun hung la, mi hung zui rawh,” a ta.",
      "reference": "MATTHAI 19:21"
    },
    {
      "content": "Tlangvâl ruok chun chuong thu chu a hrietin lungngaitakin a fe hmang tah a; sum tamtak nei a ni leiin.",
      "reference": "MATTHAI 19:22"
    },
    {
      "content": "Chun, Isûn a inchûktirhai kuoma chun, “Titakzetin ka hril cheu hi, mi hausa ta dingin vân rama lût chu intak tak a nih.",
      "reference": "MATTHAI 19:23"
    },
    {
      "content": "Ka hril nâwk cheu hi, mi hausa Pathien rama a lût nêkin, sang- hâwngsei ṭhimnaa a lût thleng a awl lem,” a ta.",
      "reference": "MATTHAI 19:24"
    },
    {
      "content": "Chun, inchûktirhai chun chu chu an hriet chun, mak an ti nasa bêk bêk a, “Tu am sandam ni thei a ta?” an ta.",
      "reference": "MATTHAI 19:25"
    },
    {
      "content": "Chun, Isûn anni chu a en a, an kuomah, “Chu chu mihriem dingin thaw ruol a ni nawh a; Pathien ding ruok chun iengkim thaw thei a nih,” a ta.",
      "reference": "MATTHAI 19:26"
    },
    {
      "content": "Chun, Peterin a kuomah, “Ngai ta, keinin iengkim mâksanin kan zui ta cheh a; ieng am hmûng kan ta le?” a ta, ân dawn a.",
      "reference": "MATTHAI 19:27"
    },
    {
      "content": "Isûn an kuomah, “Titakzetin ka hril cheu hi, siemtharnaa chun, Mihriem Naupa a ropuina ṭhung- phaah a ṭhung phaleh nangni a mi zuituhai rawi hi, Israel hnam sâwm le hnam hnihai chu ngaituoin, lalṭhungpha sâwm le pahniah la ṭhung vêng in tih.",
      "reference": "MATTHAI 19:28"
    },
    {
      "content": "Chun, mi tin inhai amanih, unauhai amanih, farnuhai amanih, pa amanih, nu amanih, nauhai amanih, ramhai amanih, ka hming leia fesan taphawt chun, a let za hmûng an ta, kumkhuoa hringna chang bawk an tih.",
      "reference": "MATTHAI 19:29"
    },
    {
      "content": "“Nisienlakhawm, mi tamtak, a hmasatakhai chu, a nuhnungtakah la um an ta; a nuhnungtakhai khawm a hmasatakah la um an tih.",
      "reference": "MATTHAI 19:30"
    }
  ],
  "version": "HMARCLBSI",
  "reference": "MATTHAI 19 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}