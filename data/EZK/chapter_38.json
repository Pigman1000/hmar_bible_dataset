{
  "verses": [
    {
      "content": "Chun, LALPA thu chu ka kuomah a hung tlung a:",
      "reference": "EZEKIEL 38:1"
    },
    {
      "content": "“Mihriem naupa, Ros, Mesek le Tubal hai hotu tak Magog rama Gog tieng ngha la, a chunga chun thu hril la,",
      "reference": "EZEKIEL 38:2"
    },
    {
      "content": "Lalpa PATHIEN chun hieng hin a tih: Ngai ta, Aw Gog, Ros, Mesek le Tubal hai hotu tak, nang ka dodâl che a nih;",
      "reference": "EZEKIEL 38:3"
    },
    {
      "content": "i hnung innghattir ka ti cheh a, i khâkruhaia chun ngakuoihai kuoi ka ta, nang le i sipai pâwl po po, kâwl- hnâm hmangtuhai po po, âwmphaw le phaw hmanga pâwl nasatakhai leh, râlthuom famkima inthuomhai po po le, sakawrhai le i sakawr chung chuong mihai po po leh ka khai dawk ding cheu a nih,",
      "reference": "EZEKIEL 38:4"
    },
    {
      "content": "anni lai chun Persia le Kus le Put an ṭhang veh a; an rêngin thîr lukhum le phaw hmangin;",
      "reference": "EZEKIEL 38:5"
    },
    {
      "content": "Gomer le a rawihai po po leh; chun, a hmârtieng tâwptaka chun Togarma sûngkuohai le a rawihai po po leh; hnam tamtakhai chu nang le ṭhang an nih.",
      "reference": "EZEKIEL 38:6"
    },
    {
      "content": "Inbuotsai la, anih, nangma chu inbuotsai la, pâwlhai nanga kuoma hung inkhawmhai po po chunga chun nang chu a vêngtu ni la.",
      "reference": "EZEKIEL 38:7"
    },
    {
      "content": "Ni tamtak hnunga chun ko khâwm ning i ta, kum nuhnungahai chun indonaa inthawka sansuok, hnam tamtakhaia inthawka lâk khâwmhai umna ram, Israel tlâng- hai, râusana um zing zing el chu hung tlung i tih; anni chu hnamhai laia inthawka lâk suok an na, an rêng chun himtakin an chêng ding a nih.",
      "reference": "EZEKIEL 38:8"
    },
    {
      "content": "Nang chu hang fêng i ta, thlipui angin hung i ta; chun, nang le, i pâwlhai po po le, hnam tamtak nang- ma kuoma umhai chu chu ram in- khumtu sûmpui ang chu nîng in tih.",
      "reference": "EZEKIEL 38:9"
    },
    {
      "content": "“Lalpa PATHIEN chun hieng hin a ti a nih: Chu ni chun chuong chu hung tlung a ta, thilhai chu i lungrila chun hung lût a ta, ngairuotna rilo ngairuot i ta,",
      "reference": "EZEKIEL 38:10"
    },
    {
      "content": "khuohai kul neiloa an umna rama chun hang fêng ka ta, to ṭawk ṭawka chênghai, himtaka chênghai kuoma chun; an rêngin kul neiloin an chêng a, dai kawtkhârhai le kalna thîrtluonhai boin;",
      "reference": "EZEKIEL 38:11"
    },
    {
      "content": "Râllâk sumhai la ding le, râlhai man ding le, tuta hluoa um tah hmun se tahai le, hnamhaia inthawka mi- pui lâk suokhai, hnuoi lailia chênga ran ruolhai le thuomhnawhai neia khawsahai chunga chun kut inlet dingin fêng ka tih, tîng i ta.",
      "reference": "EZEKIEL 38:12"
    },
    {
      "content": "Seba le Dedan le, Tarsis sum- dâwng mihai le, chutaka sakeibaknei tuoihai chun i kuomah, ‘Râllâk sum- hai chu la dinga hung am i nih? Râl chu man dingin i pâwlhai chu i kei khâwm ta am a nih? Rângkachak le tangka dâm phur hmang ding le, ran ruolhai chu ṭhuoi hmanga, thuom- hnawhai chu la hmang a, râllâk sum nasatak el la ding chun?’ tîng an ti cheh a.",
      "reference": "EZEKIEL 38:13"
    },
    {
      "content": "“Chuleiin, mihriem naupa, thu hril la, Gog kuoma chun hieng hin ti rawh, Lalpa PATHIEN chun hieng hin a tih: Ka mi Israelhai hi himtaka an chêng nia chun, i hriet naw ding maw?",
      "reference": "EZEKIEL 38:14"
    },
    {
      "content": "Hmârtieng kil khâwra hmun- haia inthawk chun hung i ta, nang le i kuoma mi tamtak leh, anni chu an rêngin sakawr chunga chuong, pâwl ropuitak, sipai pâwl thilthawtheitak nîng an ta;",
      "reference": "EZEKIEL 38:15"
    },
    {
      "content": "ka mi Israelhai chu hung do i ta, sûmpuiin ram a hung tuom ding ang elin; chun, ni nuhnungahai chun aw Gog, an mithmu ngeia nang- maa sukthienga ka um phaa hnam tamtakhai chun an mi hriet theina dingin, ka ram chu indodâl tir ka ti che.",
      "reference": "EZEKIEL 38:16"
    },
    {
      "content": "Lalpa PATHIEN chun hieng hin a tih: ka siehlaw Israel zâwlneihaiin kum tamtaka chun anni indotir ka ti che tia chuong nihaia an lo hril, tienlaia a chanchin an lo hril hlak kha i ni naw am a nih?",
      "reference": "EZEKIEL 38:17"
    },
    {
      "content": "“Gog chun Israel ram chu a hung do pha, chu nia chun, Lalpa PATHIEN chun a tih; Ka ṭiumna chu ka hnârkuoa inthawkin khu suok a tih.",
      "reference": "EZEKIEL 38:18"
    },
    {
      "content": "Ka îtthîkna le ka lunginsen lai chun ka hril ta sih a: Matheiloin, chu ni chun Israel rama chun inhnîngna nasatak um a ta,",
      "reference": "EZEKIEL 38:19"
    },
    {
      "content": "chuongchun, tuisuorieta ngahai dâm, chunglêng vatehai dâm, rama ramsahai dâm, hnuoi chunga bawk- vâka invâk thilhringhai po po dâm, hnuoi phêk chunga mihriem umhai po po dâm, ka hmaihmaa chun inthin an ta, tlânghai chu pei thlûkin um an ta, hmun inṭênhai chu tlathlâng an ta, kulbang tinhai chu hnuoiah tlâng an tih.",
      "reference": "EZEKIEL 38:20"
    },
    {
      "content": "Ka tlânghai po po kuoma chun, ama do dingin kâwlhnâm ko ka ta, Lalpa PATHIEN chun a tih; mi tin kâwlhnâm chu a unau chungah um a tih.",
      "reference": "EZEKIEL 38:21"
    },
    {
      "content": "Ama chu thisen le hripuiin do ka ta; chun, ama le a pâwlhai le ama kuoma mipui tamtak umhai chunga chun ruopui vânâwnin, ṭêk le mei le meitâwklungin sûr ka ta.",
      "reference": "EZEKIEL 38:22"
    },
    {
      "content": "Chun, kei le kei inchawimawiin, insukthieng ka ta, hnam tamtakhai mithmua chun kei chu insukhmêl- hriet ka ta; chun, LALPA chu ka nih ti mi hre tâng an tih.",
      "reference": "EZEKIEL 38:23"
    }
  ],
  "version": "HMARCLBSI",
  "reference": "EZEKIEL 38 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}