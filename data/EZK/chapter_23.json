{
  "verses": [
    {
      "content": "LALPA thu chu ka kuomah a hung tlung nâwk a:",
      "reference": "EZEKIEL 23:1"
    },
    {
      "content": "“Mihriem naupa, Nuhmei pahni, nu pakhat naunuhmeihai chu an um a;",
      "reference": "EZEKIEL 23:2"
    },
    {
      "content": "Aiguptaa chun nawchizawr sin an thawh a, an tleirâwla inthawkin nawchizawr sin chu an thaw a na, an nênehai chu hmet a na, chuongchun, an nunghâk inthiengna nêne chu hmet zêk a na.",
      "reference": "EZEKIEL 23:3"
    },
    {
      "content": "An hminghai chu, a upa lem chu Ohola a na, a sangnu chu Oholiba a nih; ka ta an hung ni a, naupasalhai le naunuhmeihai an hung nei tah a. Chun, an hming thua chun Ohola chu Samaria a na, Oholiba chu Jerusalem chu a nih.",
      "reference": "EZEKIEL 23:4"
    },
    {
      "content": "Chun, Ohola chun ka ta a ni sûng khawm chun nawchi a zawr a; a dit zâwnghai a tuolbâwm Assuria mihai ân saipuia,",
      "reference": "EZEKIEL 23:5"
    },
    {
      "content": "a dum pâwla incheihai, ram awp- tuhai le rorêltuhai le tlangvâl ditumtak tak sakawr chung chuong mi sakawr chunga chuonghai chu.",
      "reference": "EZEKIEL 23:6"
    },
    {
      "content": "An kuoma chun a nawchizawrna chu a pêk a, an rêng chun Assuria mi ditumtak takhai an na, chun, tukhawm ân saipui taphawthai chu, an milimhaia chun ama chu ân suk- pawrche ve pei tah a.",
      "reference": "EZEKIEL 23:7"
    },
    {
      "content": "Aiguptaa umna nihaia inthawk ta khan a nawchizawr chu a ma nawh a, a tleirâwl lai an lo zâlpui a; a nunghâk inthieng nêne hmûrhai chu an lo sukhliem ta sih a; chuongchun, an hurna chu a chunga chun an lo bunthlâk tah a.",
      "reference": "EZEKIEL 23:8"
    },
    {
      "content": "Chuleichun, a hmangaihai kut- ah, a însaipui Assuria mihai kuta chun ka pêk suok tah a.",
      "reference": "EZEKIEL 23:9"
    },
    {
      "content": "Chuonghai chun a saruokna chu an hlîmpêk a, a naupasalhai le a naunuhmeihai chu an lâkpêk a; ama le chun kâwlhnâmin an that a, ama chu nuhmeihai laia ṭawngnaa hmang a lo ni tah a, ama chunga chun rorêlna chu an lo sukthlûk ta sih a.",
      "reference": "EZEKIEL 23:10"
    },
    {
      "content": "“Chun, a unaunu Oholiba khawm chun hi hi a hmu zing a, anachu, ama chu a mi insaipuinaa chun ama nêk hin nasatakin ân suksiet lemin, a nawchizawrnaa khawm chun a unau- nu nawchizawrna nêkin a nasa lem a.",
      "reference": "EZEKIEL 23:11"
    },
    {
      "content": "Ama chun Assuria mihai, ram awptuhai, rorêltuhai, a tuolbâwmhai chu, ropuitaka incheihai, sakawr chung chuong mi sakawr chunga chuonghai, an rênga tlangvâl ditum- tak takhai chu ân saipui a.",
      "reference": "EZEKIEL 23:12"
    },
    {
      "content": "Chun, ama chu an sukpawrche ti ka hmuh a, an pahni chun lampui thuhmun an hraw leiin.",
      "reference": "EZEKIEL 23:13"
    },
    {
      "content": "Chun, a nawchizawrna chu a sukzuol pei a, bang chunga chun mihriemhai lim zieka umhai chu a hmu sih a; Kaldaihai lim sen mawia incheia ziek,",
      "reference": "EZEKIEL 23:14"
    },
    {
      "content": "an kâwnghaia kâwngkhitnaa inkhit an luhaia lukâwm sukdum kâwma, hang en khawma lalhai ang, an piengna rama Kaldaia Babulon mi nina nei chie ruok an nih.",
      "reference": "EZEKIEL 23:15"
    },
    {
      "content": "Chun, a hmu phingle chun ama chun ân saipui a; Kaldaia chun an kuomah mitirhai a tir a.",
      "reference": "EZEKIEL 23:16"
    },
    {
      "content": "Chun, Babulon mi chu a kuoma inditna khuma chun a hung a, an nawchizawrna chun ama chu an sukpawrche a, anni le chun a lo pawr- che tah a, a lungril chun anni chu a ngei ta hle a.",
      "reference": "EZEKIEL 23:17"
    },
    {
      "content": "Chuongchun, a nawchizawrna chu langchangtaka a thaw a, a saruokna a hlîm chun, ka lungril chu amaa inthawk chun ân her a, a unaunua inthawka ka lungril a lo inher ta ang bawk khan.",
      "reference": "EZEKIEL 23:18"
    },
    {
      "content": "Nisienlakhawm, Aigupta rama nawchizawr thil a thaw lai, a tleirâwl lai nihai chu hre zingin, a hurnahai chu a la belsa ta rawp a.",
      "reference": "EZEKIEL 23:19"
    },
    {
      "content": "An tisa khawm sabengtunghai tisa ang, an thilsuok khawm sakawr- hai thilsuok ang, an mi lepchiehai chu ân saipui a.",
      "reference": "EZEKIEL 23:20"
    },
    {
      "content": "Chuongchun, Aigupta rama i tleirâwl lai nênehai an hmeta, a hmûrhai an hmet zêk lai a, i tleirâwl- lai hurna chu i ngai a.",
      "reference": "EZEKIEL 23:21"
    },
    {
      "content": "“Chuleiin, Oholiba, Lalpa PATHIEN chun hieng hin a tih; Ngai ta, i dit zâwnghai chu i chungah hung inṭuongtir ka ta; i lungrilin a hran- sanhai chu, sîr tina chun i chungah inhungtir ka tih;",
      "reference": "EZEKIEL 23:22"
    },
    {
      "content": "Babulon mihai, Kaldai mihai po po le, Pekod mihai, Soa mihai, Hoa mihai, anni le Assuria mihai po po leh; tlangvâl ditumtak takhai, ram awptuhai, rorêltuhai, an rêngin lal nauhai, mi hming inthanghai, an rêngin sakawr chunga chuong mihai chu.",
      "reference": "EZEKIEL 23:23"
    },
    {
      "content": "Chun, nanga chunga chun hriemhreihai, sakawr tawlailîrhai, tawlailîrhai, mipui inkhâwm nasa- tak leh hung do an ti cheh a; a vêlin, thîr lukhumhai, âwmphawhai le phawhai leh an hung ep ding che a nih; chun, an kuoma chun rorêlna dân ang peiin i chungah rorêlpêk an ti che.",
      "reference": "EZEKIEL 23:24"
    },
    {
      "content": "I chunga chun ka îtthîkna chu sieng ka ta, i chunga chun lunginsen pumin thâwng an tih; i hnâr le i nahai chu la hmang an ta; i la mahlahai chu kâwlhnâmah tlûng an tih; i naupa- salhai, i naunuhmeihai chu lâng an ta, i la mahlahai chu meiin kâng hmang vawng a tih.",
      "reference": "EZEKIEL 23:25"
    },
    {
      "content": "Chun, nang khawm i silfênhai chu hlîppêk an ti cheh a, în cheina man tamhai chu la hmang an tih.",
      "reference": "EZEKIEL 23:26"
    },
    {
      "content": "Chuongchun, Aigupta rama i nawchizawrna hung lâk le, i hurna chu nangmaa inthawka bo ta dingin siem ka ta; chuongchun, anni chu i mithai chun mel ta ngai naw nih a, Aigupta chu hre zing ta bawk naw ti nih.",
      "reference": "EZEKIEL 23:27"
    },
    {
      "content": "Hieng hin Lalpa PATHIEN chun a ti sih a: Ngai ta, i theidahai kuta le, i lungrilin a hransanhai kuta chun ka pêk suok ding che a nih;",
      "reference": "EZEKIEL 23:28"
    },
    {
      "content": "theida hlêng an ti cheh a, i sinthaw inrimna po po chu la hmang vawng an ta, saruok le silfên boin mâksan an ti che; chun, i hurna saruokna chu hlîm nîng a ta, i hurna le i nawchizawrna chu.",
      "reference": "EZEKIEL 23:29"
    },
    {
      "content": "Hieng thilhai hi i chungah thawin a um ding a nih; khawhri be mihai hnung chu châkin i lo hnawt tah a, an milimhai chun i lo insuk- pawrche ta si leiin.",
      "reference": "EZEKIEL 23:30"
    },
    {
      "content": "I unaunu lampuia chun i lo fe tah a; chuleiin, ama no chu i kutah ka pêk ding a nih.",
      "reference": "EZEKIEL 23:31"
    },
    {
      "content": "“Lalpa PATHIEN chun hieng hin a tih: I unaunu no tung lientak chu i dâwn ding a nih, Hmusita nuisanin um i ta, hrilinsîm ni bawk i tih, A keng râwn hle sih a;",
      "reference": "EZEKIEL 23:32"
    },
    {
      "content": "Lungngaina le inruinain sip tâng i ta, Râusanna le maktina no, i zuorpuinu Samaria no le chun Dâwn khawm dâwn ngei i ta, thlâksuok i ta,",
      "reference": "EZEKIEL 23:33"
    },
    {
      "content": "Chutaka a nâwihai chu, sawi i ta, I nênehai chu sukhliem i tih; Ka lo hril ta sih a, Lalpa PATHIEN chun a tih.",
      "reference": "EZEKIEL 23:34"
    },
    {
      "content": "“Chuleiin, Lalpa PATHIEN chun hieng hin a tih: Kei i mi lo theinghil tah a, i hnungah i mi pei tah a, chuleiin, i hurna le i nawchizawr- nahai chu nangin phur rawh,” tiin.",
      "reference": "EZEKIEL 23:35"
    },
    {
      "content": "Chu nawa khawm chun LALPA chun ka kuomah a hril a, “Mihriem naupa, Ohola le Oholiba chungthu hi i rêl ding am? an tirdakumnahai chu anni hril la.",
      "reference": "EZEKIEL 23:36"
    },
    {
      "content": "An lo uire ta sih a, an kuthaia chun thisen a kai a; an milimhai chun uiretna thil chu an lo thaw tah a; chun, an naupasalhai an mi neipêk- hai khawm chu, an kuomah fâk zoa um dingin meia chun an infethleng- tir a.",
      "reference": "EZEKIEL 23:37"
    },
    {
      "content": "Chu naw khawm chu hi hi ka chungah an thaw bawk a; a ni pâng- ngaia ma chun ka hmun inthieng chu an sukpawrcheh a, ka châwlnihai khawm chu an lo bawsiet tah a.",
      "reference": "EZEKIEL 23:38"
    },
    {
      "content": "An milimhai kuoma an nauhai an that laiin, chu nia ma chun ka hmun inthieng chu sukpawrche dingin an hung sih a; chun, ngai ta, ka in sûnga chun chuong ang chun an thaw a nih.",
      "reference": "EZEKIEL 23:39"
    },
    {
      "content": "Chu nawa chun, hlataka in- thawka hung ding mihai ta ding chun mi i tir a, an kuoma chun mitir chu tir a na; chun, ngai ta, an hung tah a; chuong ta ding chun în sâwp a, i mithai i nâl a, incheinahaiin în chei a;",
      "reference": "EZEKIEL 23:40"
    },
    {
      "content": "lal khum a hmaa dawkân buot- saia um chunga chun i ṭhung a, chu chunga chun ka riminhnikhai le ka hriek chu i sie kha.",
      "reference": "EZEKIEL 23:41"
    },
    {
      "content": "Chun, mipui râwl inhawitihai chu a kuoma chun a um a; chun, mi chi narânhai le chun thlalêra in- thawkin zu inrui mihai chu hung ṭhuoi an na. An kuthaia chun bân- bunhai chu a thuoin an inbuntir a, an luhai chunga chun lallukhum mawi- takhai le chun.",
      "reference": "EZEKIEL 23:42"
    },
    {
      "content": "Chun, kei chun uirea a upa lemnu kuoma chun, ‘Tuhin anni chun ama le uiretna thil chu an thawin, ama khawma anni leh a thaw ding am aw?’ ka tih a.",
      "reference": "EZEKIEL 23:43"
    },
    {
      "content": "Nuhmei nawchizawr hlak kuoma an lût hlak angin, anni chu ama kuoma chun an lût tah a; chuongchun, nuhmei hur, Ohola le Oholiba kuoma chun an lût tah a.",
      "reference": "EZEKIEL 23:44"
    },
    {
      "content": "Mi felhai chun, anni chu uirenu chunga rorêl ang le, nuhmei thisen insuotu chunga rorêl angin rorêlpêk an tih; uirenuhai an na, an kutahai chun thisen a kai bawk si leiin.",
      "reference": "EZEKIEL 23:45"
    },
    {
      "content": "Lalpa PATHIEN chun hieng hin a ti sih a; An chungah mipui in- khâwm hung ṭhuoi ka ta, anni chu a suk a tunga vawrlênga suksiet dingin an kuomah pêng ka tih.",
      "reference": "EZEKIEL 23:46"
    },
    {
      "content": "Chun, mipui inkhâwmhai chun anni chu lungin dêng an ta; an kâwl- hnâmhai chun that an ta; an naupa- salhai le an naunuhmeihai chu that an ta, an inhai chu meiin raw hâwp an tih.",
      "reference": "EZEKIEL 23:47"
    },
    {
      "content": "Chuongchun, hurna chu chu rama inthawka bo dingin siem ka ta, nuhmeihai po po chu in hurna ang thaw lo dinga inchûktir an ni theina dingin.",
      "reference": "EZEKIEL 23:48"
    },
    {
      "content": "Chun, in hurna chu in chungah thung an ti cheu a, in milimhai suolna chu phur in ta, chun, Lalpa PATHIEN chu ka nih ti mi hre tâng in tih,” tiin.",
      "reference": "EZEKIEL 23:49"
    }
  ],
  "version": "HMARCLBSI",
  "reference": "EZEKIEL 23 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}