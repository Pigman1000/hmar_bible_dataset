{
  "verses": [
    {
      "content": "LALPA thu chu ka kuomah a hung nâwk a,",
      "reference": "EZEKIEL 18:1"
    },
    {
      "content": "“Hi thuvar Israel rama in hmang, ‘Pahai chun grêp thûr an fâk tah a, nauhai hahai chu a ṭim,’ ti hi ieng tinâm a na?",
      "reference": "EZEKIEL 18:2"
    },
    {
      "content": "Ka hring zing angin, Lalpa PATHIEN chun a tih; Israel rama chun hi thuvar hi hmangna ding hun hrim nei ta naw ti niu.",
      "reference": "EZEKIEL 18:3"
    },
    {
      "content": "Ngai ta, thlarau po po chu ka ta an na, pa hringna chu ka ta a ni ang bawkin, naupa hringna khawm chu ka ta a nih; thlarau thil suksuol chu thîng a tih.",
      "reference": "EZEKIEL 18:4"
    },
    {
      "content": "Amiruokchu, mi chu a fel a, ân dik le dân anga a thawh a,",
      "reference": "EZEKIEL 18:5"
    },
    {
      "content": "tlânghai chunga chun a fâk bawk nawh a, Israel sûngkuohai milimhai tieng chun a mithai ân lên bawk nawh a, a tuolbâwm nuhmei chu a lo sukpawrche nawh a, nuhmei insiehran lai a hung hnai bawk nawh a;",
      "reference": "EZEKIEL 18:6"
    },
    {
      "content": "tukhawm ân suksuoltir nawh a, battu kuoma chun a hnina chu ân hmutir a, thawluinain tukhawm a suksiet nawh a, mi phîngṭâmhai chu bei a lo pêk tah a, saruokhai chu silfên a lo inkhum tah a;",
      "reference": "EZEKIEL 18:7"
    },
    {
      "content": "a pung hnawt dinga pe suok ngai lo a, a pung khawm la ngai lo a, suolnaa inthawka a kut keitîm a, mi le mi inkâra rorêlna indiktak lo hmang hlak a,",
      "reference": "EZEKIEL 18:8"
    },
    {
      "content": "indiktaka thaw dinga ka rorêlhai zâwm a, ka thuruothai a pawm chun, ama chu mi indik a na, hring ngei ngei a tih, Lalpa PATHIEN chun a tih.",
      "reference": "EZEKIEL 18:9"
    },
    {
      "content": "Amiruokchu, naupasal a nei a, inru a nih a, thisen insuotu, hieng thilhai a ieng amani hi thawh a,",
      "reference": "EZEKIEL 18:10"
    },
    {
      "content": "hieng thil thaw dinghai hi thaw lo a, amiruokchu, tlâng chunga lo fa tah a, a tuolbâwmhai nuhmei lo suk- pawrche tah a,",
      "reference": "EZEKIEL 18:11"
    },
    {
      "content": "mi tlasam le mi rimsihai lo insuksuoltir tah a, thawluinaa lo sukse tah a, hnina lo ngaisak lo a, milimhai tienga a mithai lo inlên tah a, tirdakumnahai lo thaw tah a,",
      "reference": "EZEKIEL 18:12"
    },
    {
      "content": "a pung um dinga lo pe suok tah a, a pung khawm lo la ta hlak chu, ama chu a hring ding am a nih? Ama chu hring naw nih a, hieng tirdak- umnahai po po thawtu hi chu thi ngei ngei a ta, a thisen chu ama chunga chun a um ding a nih.",
      "reference": "EZEKIEL 18:13"
    },
    {
      "content": "Chun, ngai ta, ama chun naupasal hung nei ve sien, a pain suolna a thawhai po po chu lo hmu tah a, ama chun ṭih a, chuonga thaw ve lo a,",
      "reference": "EZEKIEL 18:14"
    },
    {
      "content": "tlânghai chunga khawm lo la fa lo a, Israel sûngkaw milimhai tienga a mithai khawm lân lên ngai lo a, a tuolbâwm nuhmei khawm lo la sukpawrche lo a,",
      "reference": "EZEKIEL 18:15"
    },
    {
      "content": "mi tu chunga khawm lo suksuol ngai lo a, hninaa thutiem la ngai lo a, thawluinaa la sukse ngai lo a, ami- ruokchu, a bei chu tlasamhai kuoma peh a, saruok chu silfêna lo inkhum tah a,",
      "reference": "EZEKIEL 18:16"
    },
    {
      "content": "mi rimsihaia inthawka kut lo keitîm tah a, a pung hnawta lo inpûktir lo a, a pung khawm la lo a, ka rorêlnahai lo thaw tah a, ka thuruothai lo zâwm tah; chuong ang mi chu a pa suolna lei chun thi naw nih a, hring ngei ngei a tih.",
      "reference": "EZEKIEL 18:17"
    },
    {
      "content": "A pa chungthua chun, ama chun rilotakin a lo nêksâwr tah a, thaw- luinain a unau chu a lo suksiet tah a, a mihai laia thil ṭha naw chu a lo thaw leiin ngai ta, a suolnaa chun thi ngei a tih.",
      "reference": "EZEKIEL 18:18"
    },
    {
      "content": "Amiruokchu, nang chun, ieng- dinga naupa chun pa suolna chu a phur nâwm a na? i ti a ni thei a. Naupa chun dân ang le thil indik chu a thaw pha chun, ka thuruothai chu a pawm bawk a, a thaw bawk chun, hring ngei a tih.",
      "reference": "EZEKIEL 18:19"
    },
    {
      "content": "Mi a suksuoltu chu, chu chu thîng a ta; naupa chun pa suolna chu phur naw nih a, pa khawma naupa suolna chu phur bawk naw ni; mi fel felna chu mi fel chunga chun um a ta, mi rilo rîtlona chu mi rilo chunga bawk chun um a tih.",
      "reference": "EZEKIEL 18:20"
    },
    {
      "content": "“Amiruokchu, mi rilo chu a thil suksuolhaia inthawk chun ân her hmang a, ka thuruothai chu a zâwm a, ân dik le dân ang thilhai chu a thaw chun, hring ngei a ta, thi naw nih.",
      "reference": "EZEKIEL 18:21"
    },
    {
      "content": "A bawsietnahai po po a ieng khawm chu ama chunga chun hriet zing ni ta naw nih a, chun, a felna a ithaw ngeia chun ama chu hring a tih.",
      "reference": "EZEKIEL 18:22"
    },
    {
      "content": "Mi rilo thina chunga hin inhawi tina hrim ka nei am a nih? Lalpa PATHIEN chun a tih; a lampuia inthawk chun hung kîr lemin a hring ding a ni naw am a nih?",
      "reference": "EZEKIEL 18:23"
    },
    {
      "content": "Nisienlakhawm, mi fel chu a felnaa inthawka ân her hmang a, suolna a thaw chun, mi riloin a thaw hlak anga tirdakumnahai po po kha a thaw ve chun, a hring ding am a nih? A thilthaw felhai, a lo thaw tahai a ieng ieng khawm kha hriet zing ni ta naw nih a, a bawsietnaa a bawsietna le, a suolnaa a suksuolna chun, chuongahai chun a thi ngei ding a nih.",
      "reference": "EZEKIEL 18:24"
    },
    {
      "content": "Amiruokchu, Lalpa lampui chu ân ang rawp nawh a, in la ti a ni thei a; tuhin ngai la, Aw Israel sûngkuo, ka lampui chu ân ang vawng an nâwm a nih? In lampuihai ni lo am a ni ân ang vawng naw chu?",
      "reference": "EZEKIEL 18:25"
    },
    {
      "content": "Mi fel chu a felnaa inthawka ân her hmang a, thil suol a thaw chun thîng a ta, suolna a ithawa chun thîng a tih.",
      "reference": "EZEKIEL 18:26"
    },
    {
      "content": "Chu nawah, mi rilo chu a rîtlonaa rîtlona a lo thaw tahaia in thawka ân her hmang a, chun, ân dik le dân ang thilhai chu a thaw chun, a thlarau chu hringin sanhim a tih.",
      "reference": "EZEKIEL 18:27"
    },
    {
      "content": "Ama chun a ngaituoh a, a lo thaw tah, a bawsietnahai po poa inthawk chun ân her hmang tâk leiin thi naw nih a, hring ngei ngei a tih.",
      "reference": "EZEKIEL 18:28"
    },
    {
      "content": "Israel sûngkuo chun, Lalpa lampui chu ân ang vawng lêm, an la ti rawp khawm a ni theia, Aw Israel sûngkuo, ka lampuihai chu ân ang vawng a ni naw maw? Nanga lam- puihai lem an nâwm a nih ân ang naw chu?",
      "reference": "EZEKIEL 18:29"
    },
    {
      "content": "Chuleiin, Israel sûngkuo, mi tin chu a thilthawhai ang peiin rêlpêk ka tih, Lalpa PATHIEN chun a tih. Hung kîr unla, in bawsietnahai po poa inthawkin hung kîr ro; chuongchun, suolna chu in tlûkna lung hung ni naw nih.",
      "reference": "EZEKIEL 18:30"
    },
    {
      "content": "In bawsietnahai po po, in lo bawsiet tahai chu, nangnia inthawk- in peihâwn unla, thlarau thar le lung- ril thar insiempêk unla, aw Israel sûngkuo, iengdingin am thîng in ta?",
      "reference": "EZEKIEL 18:31"
    },
    {
      "content": "Mi thinaa chun lâwmna ka nei si nawh a, Lalpa PATHIEN chun a tih, chuleiin, hung kîr unla, hring ro,” tiin.",
      "reference": "EZEKIEL 18:32"
    }
  ],
  "version": "HMARCLBSI",
  "reference": "EZEKIEL 18 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}