{
  "verses": [
    {
      "content": "Chun, Amphipoli le Apollonia an khêl a, Thessalonika an tlung tah a; chutaka chun Judahai inkhâwmna in a um a.",
      "reference": "THILTHAWHAI 17:1"
    },
    {
      "content": "Chun, Paula, a dân pângngaiin, an kuomah a lût a, Châwlni vawi thum Pathien Lekha Thua inthawkin nguntakin a suipui a,",
      "reference": "THILTHAWHAI 17:2"
    },
    {
      "content": "Krista chu rinum tuor ding a ni hrimzie dâm, mithi laia inthawka thonâwk ding a ni hrimzie dâm a hrilfieh a; a suklang hlak a, “Hi Isu a thu ka hril cheu hi, ama chu Krista a nih,” a ti bawk hlak a.",
      "reference": "THILTHAWHAI 17:3"
    },
    {
      "content": "Chuongchun, anni laia ṭhenkhat chu zâwrthlûkin an um tah a, Paula le Sila chu an pâwl tah a; Pathien ngaisak Grik mipui nasatak le nuhmei ṭhuoitu tamtak leh.",
      "reference": "THILTHAWHAI 17:4"
    },
    {
      "content": "Nisienlakhawm, Judahaiin an huphur a; dâwr hmuna mi suol thabo tuhai amanih an kuomah an ṭhuoi a, mipui an ko khâwm a, khuo po po chu an chawkbuoi a, Jason in an hung ṭhâwng a, vântlâng laia ṭhuoi suok tumin.",
      "reference": "THILTHAWHAI 17:5"
    },
    {
      "content": "Chun, anni chu an hmu nawh a, Jason le unau dang tuhai amanih khaw hotuhai kuomah an kei lût a, an khêk a, “Khawvêl chawk- buoituhai kha hitaka khawm hin an hung a,",
      "reference": "THILTHAWHAI 17:6"
    },
    {
      "content": "Jason hin a lo intlungtir vei a; hienghai po po hi, ‘A hming Isu, lal dang a um,’ tiin Kaisar thu kalin an um hlak a nih,” an ta.",
      "reference": "THILTHAWHAI 17:7"
    },
    {
      "content": "Chun, mipui le khaw hotuhai chun chuong thu chu an hang hriet chun an buoi tah a;",
      "reference": "THILTHAWHAI 17:8"
    },
    {
      "content": "chun, Jason le unau danghai kuoma inthawka an aia hrên ding iengkhat an lâk a, an insuo tah a.",
      "reference": "THILTHAWHAI 17:9"
    },
    {
      "content": "Chun, unauhai chun a zân a zânin Paula le Sila chu Beroia khuoah an infetir nghâl tah a; chutaka an va tlung chun, Judahai inkhâwmna inah an lût a.",
      "reference": "THILTHAWHAI 17:10"
    },
    {
      "content": "Chutaka mihai chu Thes- salonika mihai nêk chun an lo ṭha lem a, chuongchun, lungril lâwmtakin thu chu an pawm a, an thu hril chu ân dik le ân dik naw hrietna dingin ni tin Pathien Lekhaah an zawng hlak a.",
      "reference": "THILTHAWHAI 17:11"
    },
    {
      "content": "Chuongchun, chuong mihai tamtak chun an ring tah a; Grik nuhmei inzaumhai le pasalhai khawmin duoiin an ring ta nawh a.",
      "reference": "THILTHAWHAI 17:12"
    },
    {
      "content": "Nisienlakhawm, Thessalonikaa Judahai chun Paulain Beroia khuoah Pathien thu a hril ti an hriet phingleh, chutaka khawm chun an va feh a, mipuihai an infui a, an buoi nâwk tah a.",
      "reference": "THILTHAWHAI 17:13"
    },
    {
      "content": "Chuongchun, unauhaiin tuisuo- riet chena fe dingin Paula chu an tir suok tah a, Sila le Timothe ruok chu chutaka chun an la um zing a.",
      "reference": "THILTHAWHAI 17:14"
    },
    {
      "content": "Chun, Paula ṭhuoituhai chun Atheni chenin an ṭhuoi a; chun, Sila le Timothe chu inhmawtaka a kuoma fe vakna ding thu incha chu phurin an kîr tah a.",
      "reference": "THILTHAWHAI 17:15"
    },
    {
      "content": "Chun, Paulain Atheniah anni chu a lo nghâk laiin, khuo chu Pathien lima sipin a hmuh a, a lungril a helkam tah a.",
      "reference": "THILTHAWHAI 17:16"
    },
    {
      "content": "Chuongchun, inkhâwmna inah Judahai le Pathien ngaisakhai a sêl hlak a, dâwr hmuna dâm khawm, chutaka hung um taphawthai chu ni tin a lo sêl bawk hlak a.",
      "reference": "THILTHAWHAI 17:17"
    },
    {
      "content": "Chun, Epikuria mi le Stoik mi laia mi var tuhai amanih khawmin ama chu an hung sêl a, a ṭhenin, “Hi mipa bautam hin ieng am hril a tum a?” an ta. A ṭhenin, (Isu thu le thonâwkna thu a hril leiin,) “Ram dang pathienhai thu hriltu a ni âwm ie,” an ta.",
      "reference": "THILTHAWHAI 17:18"
    },
    {
      "content": "Chun, ama chu an chel a, Areopagia chun an hung ṭhuoi a, a kuomah, “Hi inchûktirna thar i hril hlak hi mîn hriettir thei i ti?",
      "reference": "THILTHAWHAI 17:19"
    },
    {
      "content": "Thilmak ieng amanih kan naah i hung intlun a nih; chuleiin, hieng thil umzie hi hriet kan nuom,” an ta.",
      "reference": "THILTHAWHAI 17:20"
    },
    {
      "content": "(Athenia mi po po chu, an khuoa mikhuol umhai khawm, an inhman chang taphawt chu thu thar chu hrilin amanih, ngaiin amani bêk an um zing hlak hrim a na).",
      "reference": "THILTHAWHAI 17:21"
    },
    {
      "content": "Chun, Paula chu Areopagi lai taka chun a ngîr a, a hril a, “Nangni Athenia mihai, iengkimah sakhaw ngaisaktak mi in ni ti ka hriet a.",
      "reference": "THILTHAWHAI 17:22"
    },
    {
      "content": "Ka lêng malama, chibai in ibûkhai ka en laiin, mâichâm pakhat, a chungah, ‘HRIET NAW PATHIEN TA DING,’ tia ziek ka hmu a nih. Chuongchun, hre loa chibai in ibûk hlak kha, ama thu chu ka hril cheu a ni hi.",
      "reference": "THILTHAWHAI 17:23"
    },
    {
      "content": "Pathien, khawvêl le a sûnga thil po po siemtu chu, hnuoi le vân lal a ni leiin, kuta bâwl inhaiah a um nawh.",
      "reference": "THILTHAWHAI 17:24"
    },
    {
      "content": "Thil tlasam angin mihriem kuta rawngbâwlpêkin a um bawk nawh. Ama ngei chu iengkim kuoma hringnahai, inthuoknahai, le thil po po petu chu a ni lem.",
      "reference": "THILTHAWHAI 17:25"
    },
    {
      "content": "Chun, hnuoi chung po poa um dingin, bul hmunkhatin hnam tin mi a siem a. An ta dingin hun bihai a ruot a, an umna rihai khawm a khang pêk a;",
      "reference": "THILTHAWHAI 17:26"
    },
    {
      "content": "Pathien an zawng a, an dap an dap a, an hmu hrâmna dingin; nisienlakhawm, ama chun a mi hlat naw seng si.",
      "reference": "THILTHAWHAI 17:27"
    },
    {
      "content": "Ama leiin, ei hring, ei châng, ei um a ni sih a; nangni hlaphuokthiem tuhai amani khawmin, ‘Eini khawm a thlahai ei nih,’ tia an hril ang khan.",
      "reference": "THILTHAWHAI 17:28"
    },
    {
      "content": "Chuongchun, Pathien thlahai ei ni hnung chu, Pathien pangti chu, rângkachak dâm, tangka dâm, lung dâm, mihriem themthiem le remruot- a suthai ang hi amanih ei ti ding a ni nawh.",
      "reference": "THILTHAWHAI 17:29"
    },
    {
      "content": "Chuongchun, Pathienin ei hriet naw laihai kha hriet naw tehlêm a thaw hlak a; nisienlakhawm, tuhin chu ram tina mi po po sim ding thu a pêk tah a nih, ni a tiem leiin;",
      "reference": "THILTHAWHAI 17:30"
    },
    {
      "content": "chu ni chun, a mi ruot chu, hnuoia mihai ro feltakin inrêltir a tih. Chu thu chu, Pathienin ama chu mithi laia inthawka a keithona chun, mi po po kuomah ân hriettir tah a nih,” tiin.",
      "reference": "THILTHAWHAI 17:31"
    },
    {
      "content": "Chun, mithi laia inthawka thonâwkna thu chu an hriet phingleh a ṭhenin an nuisan a; a ṭhenin, “Hi thu hi i kuomah la ngai nâwk kan tih,” an ta.",
      "reference": "THILTHAWHAI 17:32"
    },
    {
      "content": "Chuongchun, Paula chu anni laia inthawkin a suok tah a.",
      "reference": "THILTHAWHAI 17:33"
    },
    {
      "content": "Nisienlakhawm, mi tuhai ama- nih a kuomah an ṭhang ta tlat a, an ring tah a; anni laia ṭhenkhathai chu Areopagia rorêltu pâwla mi Dionusia le, nuhmei pakhat a hming, Damari le, an kuoma mi danghai le chun an nih.",
      "reference": "THILTHAWHAI 17:34"
    }
  ],
  "version": "HMARCLBSI",
  "reference": "THILTHAWHAI 17 HMARCLBSI",
  "audioBibleUrl": null,
  "copyright": " Hmar CL Bible - Pathien Lekhabu Inthieng    Copyright © Bible Society of India, 2015. Used by permission. All rights reserved worldwide.",
  "audioBibleCopyright": null
}